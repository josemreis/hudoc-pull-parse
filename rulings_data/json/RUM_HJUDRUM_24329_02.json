{"file": "RUM_HJUDRUM_24329_02.docx", "doc_type": "HJUDRUM", "doc_lang": "RUM", "case_id": "24329/02", "text_paragraphs": ["©Documentul a fost pus la dispoziţie cu sprijinul Consiliului Superior al Magistraturii din România () şi al Institutului European din România (). Permisiunea de a republica această traducere a fost acordată exclusiv în scopul includerii sale în baza de date HUDOC.", "", "©The document was made available with the support of the Superior Council of Magistracy of Romania () and the European Institute of Romania (). Permission to re-publish this translation has been granted for the sole purpose of its inclusion in the Court’s database HUDOC.", "", "", "", "", "Secţia a treia", "", "CAUZA SOARE ŞI ALŢII ÎMPOTRIVA ROMÂNIEI", "", "(Cererea nr. 24329/02)", "", "Hotărâre", "", "Strasbourg", "", "22 februarie 2011", "", "Hotărârea a devenit definitivă în condiţiile prevăzute la art. 44 § 2 din convenţie. Aceasta poate suferi modificări de formă.", "", "În cauza Soare şi alţii împotriva României,", "Curtea Europeană a Drepturilor Omului (Secţia a treia), reunită într-o cameră compusă din Josep Casadevall, preşedinte, Corneliu Bîrsan, Boštjan M. Zupančič, Egbert Myjer, Ineta Ziemele, Luis López Guerra, Ann Power, judecători, şi Marialena Tsirli, grefier adjunct de secţie,", "", "după ce a deliberat în camera de consiliu, la 11 ianuarie 2011,", "pronunţă prezenta hotărâre, adoptată la aceeaşi dată:", "", "Procedura", "", "1. La originea cauzei se află cererea nr. 24329/02 îndreptată împotriva României, prin care trei resortisanţi ai acestui stat, Mugurel Soare, Angela Vlăsceanu şi Dorel Baicu („reclamanţii”), au sesizat Curtea la 24 iunie 2002 în temeiul art. 34 din Convenţia pentru apărarea drepturilor omului şi a libertăţilor fundamentale („convenţia”).", "2. În faţa Curţii, reclamanţii, care au beneficiat de asistenţă judiciară, au fost reprezentaţi mai întâi de M. Macovei, apoi de D. Mihai, avocat în Bucureşti. Guvernul român („Guvernul”) a fost reprezentat de agentul guvernamental, Răzvan-Horaţiu Radu, din cadrul Ministerului Afacerilor Externe.", "3. În cererea lor, reclamanţii se plâng în special de încălcări ale art. 2, art. 3, art. 5, art. 6, art. 13, art. 14 şi art. 34 din convenţie.", "4. La 25 aprilie 2005, preşedintele Secţiei a treia a hotărât să comunice Guvernului cererea. În conformitate cu art. 29 § 1 din convenţie, acesta a hotărât, de asemenea, că admisibilitatea şi fondul cererii vor fi examinate împreună de camera căreia îi fusese repartizată cererea.", "5. La 20 octombrie 2005, preşedintele Secţiei a treia a respins cererea de separare a examinării admisibilităţii de cea a fondului cauzei, formulată de Guvern.", "", "În fapt", "", "I. Circumstanţele cauzei", "", "6. Reclamanţii s-au născut în 1981, 1951 şi, respectiv, 1969. Aceştia locuiesc în Bucureşti.", "", "A. Relele tratamente despre care se pretinde că au fost suferite de primul reclamant şi consecinţele lor asupra sănătăţii acestuia", "", "1. Tratamentele denunţate", "", "a) Versiunea faptelor prezentată de primul reclamant, confirmată de cel de-al doilea şi cel de-al treilea reclamant", "", "7. La 19 mai 2000, către ora 19.00, primul reclamant şi fratele acestuia (V.S.) mergeau în direcţia Spitalului Caritas, în Bucureşti, unde intenţionau să o viziteze pe mama lor, care era internată în spitalul respectiv. Singurul bagaj al acestora era o sacoşă din plastic care conţinea o sticlă cu suc de fructe şi o prăjitură.", "8. Observându-l pe fostul cumnat, S.C., aceştia au încercat să îl ajungă din urmă. Temându-se că urma să fie agresat, acesta a început să alerge strigând după ajutor. Primul reclamant şi fratele acestuia l-au urmat.", "9. S.C. a trecut prin faţa unei maşini albastre, fără semne distinctive, având la bordul său trei poliţişti în civil (N.B., L.N.D şi C.M.). La strigătele lui S.C., aceştia au ieşit din vehicul.", "10. Unul dintre aceştia l-a imobilizat pe V.S. şi l-a lovit la cap.", "11. Primul reclamant a fost imobilizat la rândul său de un al doilea poliţist (L.N.D.), care la împins în zidul spitalului şi l-a lovit cu pumnii în faţă şi în cap înainte de a-l prinde de umeri şi de a-l lovi de mai multe ori cu spatele şi ceafa de zid. Durerea resimţită la spate şi la cap l-a constrâns pe primul reclamant să se ghemuiască cu spatele la zid.", "12. În timp ce acesta din urmă se afla încă în această poziţie, L.N.D. a pus mâna pe pistolul său şi i-a tras un glonţ în cap. Persoana în cauză s-a prăbuşit la pământ.", "13. Cel de-al doilea şi cel de-al treilea reclamant, Angela Vlăsceanu şi Dorel Baicu, martori oculari ai acestor evenimente, au declarat că autorul împuşcăturii semnalase unuia dintre colegii săi că îl omorâse pe primul reclamant şi că respectivul coleg îl întrebase „Ce ai făcut? De ce ai tras?”", "14. În continuare, a doua reclamantă a încercat să îl imobilizeze pe L.N.D., apucându-l de mijloc timp de câteva minute înainte ca acesta să se poată elibera. Potrivit acesteia, poliţistul nu era rănit, iar hainele acestuia nu erau pătate de sânge.", "15. Pentru a conserva urmele incidentului, a doua reclamantă a desenat pe sol cu creta poziţia corpului primului reclamant şi a încercuit semnul lăsat de glonţ pe zidul spitalului, precum şi urmele de sânge şi de materie cerebrală. Al treilea reclamant, celălalt martor ocular al incidentului, a prezentat parţial numărul de înmatriculare al maşinii poliţiştilor.", "16. În afară de cel de-al doilea şi cel de-al treilea reclamant, aproximativ patruzeci de persoane au asistat la sfârşitul evenimentelor. Două echipe de televiziune au sosit la faţa locului la puţin timp după săvârşirea faptelor.", "17. Acestea au fost urmate de mai multe echipe de poliţişti.", "18. Primul reclamant şi fratele acestuia au fost conduşi cu maşina de poliţie la serviciul de urgenţe al spitalului Floreasca. Potrivit lui A.S., unchiul primului reclamant, care dorea să se informeze cu privire la starea de sănătate a nepotului său, uşa camerei în care acesta fusese plasat era păzită de mai mulţi poliţişti înarmaţi şi cu cagule pe faţă.", "19. În cursul unei conversaţii la spital, A.S. a aflat numele poliţistului care trăsese în nepotul său şi unitatea de poliţie în care lucra acesta. Acesta a reuşit să îi vorbească la spital. Poliţistul în cauză i-a precizat că trăsese deoarece primul reclamant îl rănise grav pe unul din colegii săi, care era şi el internat în aceeaşi unitate.", "20. A.S. a întrebat la urgenţe dacă vreun ofiţer de poliţie fusese internat sau îngrijit în aceeaşi zi ca nepotul său. I s-a răspuns că nu.", "", "b) Versiunea faptelor prezentată de Guvern", "", "21. Guvernul se sprijină pe versiunea faptelor expusă în deciziile de încetare a urmăririi penale luate de parchet.", "22. La 19 mai 2000, o echipă de poliţişti în civil aparţinând serviciului de anchetă cu privire la furturile de vehicule ale Poliţiei Municipiului Bucureşti, L.N.D., C.M. şi N.B., patrula cu maşina când a observat un tânăr (S.C.) care alerga, strigând după ajutor, urmărit de alte două persoane (primul reclamant şi V.S.), înarmate cu cuţite.", "23. Poliţiştii au oprit maşina. N.B. şi C.M. au pornit în urmărirea lui S.C., în timp ce L.N.D. încerca să îi oprească pe primul reclamant şi pe V.S., după ce le-a prezentat legitimaţia de poliţist. Cei doi bărbaţi au refuzat să se oprească, iar primul reclamant l-a lovit cu cuţitul pe L.N.D. Acesta din urmă şi-a scos arma cu intenţia de a trage un foc de avertisment, însă şi-a pierdut echilibrul, iar glonţul l-a atins pe primul reclamant la cap.", "24. Poliţiştii au confiscat cuţitele de la primul reclamant şi de la fratele acestuia şi le-au depus în maşina lor. L.N.D şi C.M. le-au condus pe persoanele în cauză şi pe S.C. la urgenţe. Acesta din urmă a fugit după ce au sosit la spital.", "", "2. Starea de sănătate a primului reclamant şi a poliţistului L.N.D.", "", "25. Primul reclamant a ajuns la urgenţe în comă profundă. I s-a pus un diagnostic de „traumatism cranio-cerebral grav, o rană provocată de glonţ, o rană cranio-duro-cerebrală temporo-parietală stângă şi parietală superioară, precum şi o fractură cu înfundare fronto-parietală stângă”. Din fişa medicală întocmită la sosirea sa la spital reiese că prezenta o plagă temporoparietală stângă cu un diametru de trei centimetri din care curgea sânge şi ţesut cerebral şi o plagă frontală stângă cu un diametru de un centimetru din care curgea sânge venos şi ţesut cerebral. Alte observaţii constatau un abdomen suplu, un ficat în limitele normale şi rinichi nepalpabili.", "26. Reclamantul a suferit o operaţie chirurgicală chiar în seara internării sale. Examenul tomografic efectuat cu această ocazie a permis să se descopere zone hemoragice şi multiple fragmente osoase în substanţa cerebrală a regiunii temporale stângi, în care se afla orificiul de intrare a proiectilului. Orificiul de ieşire se situa pe partea parietală superioară stângă, aproape de vertex.", "27. Un nou examen tomografic realizat la 22 mai 2000 a permis să se descopere mici eschile osoase în zona vertexului.", "28. La 11 iunie 2000, primul reclamant a fost operat pentru a doua oară. La 3 august 2000, a fost transferat la spitalul „D. Bagdasar”, după ce a fost diagnosticat cu semiparalizie pe partea dreaptă a corpului şi cu afazie. La 1 septembrie 2000, a părăsit spitalul, pe jumătate paralizat.", "29. Agentul de poliţie L.N.D. a fost şi el examinat la spitalul Floreasca. Acesta a fost diagnosticat cu plăgi superficiale în regiunea epigastrică, provocate de un obiect ascuţit.", "", "B. Ancheta penală privind relele tratamente despre care se pretinde că au fost suferite de primul reclamant şi lovirea sau alte violenţe săvârşite de acesta împotriva poliţiştilor", "", "1. Audierea martorilor", "", "30. Potrivit declaraţiei celui de-al treilea reclamant, depusă la dosar, poliţiştii care se deplasaseră la faţa locului după ce a avut loc drama au identificat martorii printre persoanele prezente şi le-au solicitat să îi însoţească la inspectorat, unde au ajuns aproape de ora 19.30.", "31. Cel de-al doilea şi cel de-al treilea reclamant, precum şi A.S. şi V.S., au fost audiaţi la poliţie pentru prima dată la ora 21.00. Susţinând că erau obosiţi, iar familia lor nu ştia unde se aflau, aceştia au solicitat permisiunea de a merge acasă. Poliţistul însărcinat cu audierea acestora le-a interzis să plece.", "32. A.S. şi V.S., care fuseseră introduşi în acelaşi birou, nu au primit nici apă, nici hrană. Aceştia au declarat că se simţeau foarte rău, că erau tensionaţi, obosiţi şi dezorientaţi de durata reţinerii lor la inspectorat.", "33. În jurul orei 22.25, un procuror militar, însoţit de trei poliţişti, a început o anchetă la faţa locului. A descoperit aici un cartuş, o pereche de papuci, o bară de protecţie de la o maşină Dacia şi sânge pe pământ. Au fost făcute fotografii şi a fost filmat amplasamentul. În procesul-verbal redactat cu această ocazie, procurorul a menţionat că L.N.D. afirma că a fost agresat de un ţigan, al cărui nume îl aflase ulterior.", "34. Familia primului reclamant a depus plângere penală la poliţie în aceeaşi seară.", "35. Era trecut de miezul nopţii când procurorul militar a ajuns la inspectorat, iar martorii au fost din nou solicitaţi să depună mărturie. Fiecare dintre aceştia a fost interogat individual, într-un birou în care se aflau procurorul militar în uniformă şi un bărbat în civil.", "", "a) Expunerea reclamanţilor despre desfăşurarea interogatoriului", "", "i) Interogatoriul celui de-al treilea reclamant", "", "36. Al treilea reclamant a fost audiat primul, de la miezul nopţii la ora 2. Acesta a declarat că drama, timpul petrecut la inspectorat şi privarea de hrană şi de apă îl epuizaseră din punct de vedere fizic şi psihologic.", "37. Acesta a fost întrerupt de mai multe ori, în timpul expunerii sale, de bărbatul în civil, care l-a întrebat de fiecare dată dacă era sigur că primul reclamant nu era înarmat cu un cuţit la momentul faptelor şi i-a spus că „vom scrie că avea un cuţit şi nu ţi se va întâmpla nimic.” Când al treilea reclamant l-a întrebat despre motivul pentru care dorea să îl audă afirmând că primul reclamant avea un cuţit, bărbatul în civil l-a ameninţat că îi va înştiinţa pe „ţigani” că depusese mărturie împotriva lor pentru ca aceştia să îl linşeze. A fost întrebat dacă nu îi era teamă să depună mărturie împotriva unui poliţist care putea să îi cauzeze probleme ulterior.", "38. La încheierea interogatoriului, bărbatul în civil i-a cerut celui de-al treilea reclamant să semneze depoziţia manuscrisă pe care o redactase. Acesta a încercat să citească rapid depoziţia, dar nu a reuşit să descifreze scrisul. În cele din urmă, a semnat-o.", "39. Către ora 2, a doua reclamantă a intrat în biroul în care era interogat al treilea reclamant şi a solicitat permisiunea de a merge acasă. Dorind să ştie de ce martorii erau constrânşi să rămână la dispoziţia poliţiei, aceasta a solicitat agenţilor să îi prezinte documente prin care erau autorizaţi să îi reţină. Niciun element aflat la dosar nu indică dacă aceste proteste au primit vreun răspuns.", "40. Celui de-al treilea reclamant i s-a interzis să părăsească inspectoratul înainte de audierea tuturor martorilor prezenţi.", "", "ii) Interogatoriul lui V.S. (fratele primului reclamant)", "", "41. Interogatoriul lui V.S. a început către ora 2 dimineaţa. Acesta a fost întrerupt de mai multe ori, în timpul expunerii sale privind desfăşurarea faptelor, de către procurorul militar, care l-a întrebat de fiecare dată dacă era sigur că el şi fratele său – primul reclamant – nu deţineau cuţite la momentul faptelor. V.S. a răspuns negativ de fiecare dată.", "42. După redactarea depoziţiei, procurorul i-a solicitat lui V.S. să o semneze. Deşi nu a putut să o citească, acesta s-a conformat.", "", "iii) Interogatoriul lui A.S. (unchiul primului reclamant)", "", "43. Interogatoriul lui A.S. a început către ora 3 dimineaţa. Procurorul militar l-a informat că nepotul său, primul reclamant, lovise cu cuţitul un poliţist care ripostase şi îi cauzase o rană superficială la scalp.", "44. A.S. i-a răspuns că aflase la spital că nepotul său fusese împuşcat de un poliţist.", "45. Procurorul s-a abţinut să noteze declaraţia lui A.S. şi l-a informat că urma să fie audiat apoi de parchetul militar.", "46. Ulterior, A.S. s-a prezentat de bunăvoie la parchet, pentru a depune mărturie. Procurorul militar a refuzat să îl audieze.", "", "iv) Interogatoriul celei de-a doua reclamante", "", "47. Interogatoriul celei de-a doua reclamante a început către ora 4 dimineaţa.", "48. Aceasta a fost întreruptă de mai multe ori, în timpul expunerii sale privind desfăşurarea faptelor, de către procurorul militar, care a întrebat-o de fiecare dată dacă era sigură că primul reclamant nu era înarmat cu un cuţit la momentul faptelor. Aceasta a răspuns de fiecare dată negativ.", "49. Aceasta a protestat atunci când procurorul a afirmat că primul reclamant îl rănise pe unul din poliţişti la abdomen cu un cuţit, indicând faptul că ea îl imobilizase pe poliţistul în cauză şi că nu remarcase nicio rană. Aceasta a semnalat faptul că, în cazul în care poliţistul ar fi fost rănit, sângele acestuia i-ar fi pătat bluza albă pe care o purta şi pe care a arătat-o procurorului.", "50. Procurorul militar a ameninţat-o, spunându-i că putea să aibă probleme dacă depunea mărturie împotriva poliţiei.", "51. Acesta i-a solicitat să semneze depoziţia pe care o scrisese. Deşi nu a putut să o citească din cauza problemelor sale de vedere şi a oboselii, aceasta a semnat.", "52. La încheierea interogatoriului, care a luat sfârşit către ora 5, li s-a permis tuturor martorilor să meargă acasă.", "", "b) Expunerea Guvernului despre desfăşurarea interogatoriului", "", "53. Guvernul susţine că agenţii statului nu au exercitat nicio presiune asupra reclamanţilor şi că acestora din urmă li s-a oferit posibilitatea de a-şi citi declaraţiile înainte de a le semna. De asemenea, acesta precizează că depoziţia celei de-a doua reclamante a fost redactată de fiica acesteia, deoarece reclamanta nu ştia să scrie. În această privinţă, Guvernul face trimitere la depoziţia persoanei în cauză din data de 20 mai 2000, în care apare menţiunea „scrisă de fiica mea”.", "", "2. Continuarea anchetei", "", "54. La 19 şi 21 mai 2000, cei trei agenţi de poliţie în cauză au întocmit rapoarte cu privire la faptele în litigiu. Aceste rapoarte au fost depuse la dosarul anchetei. Reiese din acesta că L.N.D. trăsese cu arma după ce primul reclamant l-a lovit cu cuţitul.", "55. Potrivit informaţiilor oferite de a doua reclamată şi nedezminţite de Guvern, o reconstituire a faptelor a avut loc la 48 de ore de la incident, în prezenţa acesteia şi a procurorului militar.", "56. La 23 mai 2000, procurorul militar însărcinat cu instrumentarea cazului a întocmit un proces-verbal în care a semnalat că medicul M. indicase faptul că primul reclamant era conştient, însă nu putea să vorbească.", "57. La 24 mai 2000, S.C. a depus mărturie în faţa procurorului militar. Acesta a precizat că primul reclamant şi fratele acestuia, V.S., care erau înarmaţi cu cuţite, îl urmăreau în apropierea Spitalului Caritas în seara de 19 mai 2000 când o persoană care a coborât dintr-un vehicul l-a oprit şi i-a solicitat să prezinte o carte de identitate. În acelaşi moment, a văzut că urmăritorii săi fuseseră opriţi de alte două persoane care se prezentaseră ca fiind poliţişti. Primul reclamant şi fratele acestuia au refuzat să se oprească. Primul reclamant ar fi lovit cu cuţitul pe una dintre persoane, care ar fi ripostat cu foc fără avertisment. Cămaşa autorului împuşcăturii ar fi fost pătată cu sânge. Unul dintre poliţişti a depus cuţite în maşină. S.C. a fost condus la urgenţe în vehiculul în cauză, însă ar fi fugit de teamă să nu fie agresat de fratele primului reclamant.", "58. La 25 mai 2000, parchetul a solicitat Baroului Bucureşti să numească un avocat din oficiu pentru apărarea primului reclamant. Niciun element aflat la dosar nu indică desemnarea vreunui avocat.", "59. La 26 mai 2000, parchetul a dispus efectuarea unei expertize balistice cu privire la arma lui L.N.D. La 29 mai 2000, Direcţia Generală de Poliţie i-a transmis un raport din care reieşea că arma fusese utilizată recent, dar că, în lipsa unei fotografii privind orificiile de intrare şi de ieşire a glonţului şi a fişei de îngrijiri, distanţa, direcţia şi unghiul împuşcăturii nu putuseră să fie stabilite.", "60. La 20 iunie 2000, parchetul militar a dispus efectuarea unei expertize medicolegale a rănilor lui L.N.D. şi o expertiză tehnico-ştiinţifică a traiectoriei obiectului care le cauzase.", "61. La 15 septembrie 2000, Institutul Naţional de Medicină Legală din Bucureşti („INML”) a întocmit un raport de expertiză medico-legală în care se constata că poliţistul avea două răni la abdomen, care fuseseră cauzate de un obiect ascuţit (probabil o sabie, un cuţit etc.) şi care puteau fi din data de 19 mai 2000, dar care nu puseseră în pericol viaţa persoanei în cauză. În raport se preciza că nu putea fi trasă nicio concluzie cu privire la o eventuală automutilare.", "62. La 31 octombrie 2000, INML a prezentat raportul tehnico-ştiinţific realizat cu privire la traiectoria obiectului de la originea rănilor în cauză. Din acesta reieşea că forma şi direcţia rănilor corespundeau părţilor rupte din cămaşa pe care o purta poliţistul, că era posibil ca aceste răni şi rupturi să fi fost cauzate de cuţitul care fusese confiscat şi că, având în vedere localizarea şi forma acestora, era posibil ca rănile să fi fost cauzate în cursul unei agresiuni. Concluzia raportului era că probabilitatea unei automutilări era redusă.", "63. La 26 septembrie 2000, parchetul a dispus efectuarea unei expertize cu privire la starea de sănătate a primului reclamant.", "64. La 24 octombrie 2000, N.S., tatăl primului reclamant, a adresat parchetului o scrisoare în care reitera cererea sa de deschidere a unei anchete pentru ca poliţiştii vinovaţi de tratamentele aplicate fiului său să fie sancţionaţi şi solicita reparaţie atât pentru prejudiciul moral, cât şi material suferit de acesta.", "65. În decembrie 2000, parchetul a adresat tatălui persoanei în cauză o convocare pentru 14 decembrie 2000. Întrucât notificarea fusese trimisă la fosta sa adresă, nu a luat niciodată cunoştinţă de aceasta. Din dosarul de anchetă reiese că respectiva convocare nu a fost reexpediată.", "66. La 14 decembrie 2000, L.C., paznicul spitalului Caritas, în apropierea căruia au avut loc faptele în litigiu, a făcut o depoziţie în faţa parchetului. După ce a auzit un foc de armă, către ora 19, acesta ar fi ieşit în stradă şi ar fi observat o dispută între mai mulţi indivizi. Acesta ar fi auzit anumite persoane afirmând că autorul focului de armă era un poliţist. O alta ar fi declarat că poliţistul trăsese după ce a fost rănit.", "67. La 28 februarie 2001, INML a adresat parchetului raportul expertizei medico-legale cu privire la primul reclamant (supra, pct. 63), redactat de doctorul A.P. Din acesta reieşea că, la internarea sa la serviciul de urgenţe al Spitalului Floreasca, primul reclamant prezenta o plagă temporală stângă provocată de glonţ, că această plagă avea un diametru de trei centimetri şi că era înconjurată de o zonă necrotică, că din aceasta curgeau sânge şi ţesut cerebral şi că era vorba de orificiul de intrare a glonţului. De asemenea, se indica faptul că persoana în cauză prezenta o plagă cu un diametru de doi centimetri în partea stângă a frunţii, prin care curgeau sânge şi ţesut cerebral, şi că era vorba de orificiul de ieşire a glonţului. Potrivit acestui raport, faptul că orificiul de ieşire era mai mic decât orificiul de intrare se putea explica prin distanţa mică de la care s-a tras cu arma de foc, situaţie în care gazul explozibil contribuie la formarea orificiului de intrare. Totuşi, raportul conţinea următoarea concluzie:", "", "„Nu este posibil să se ajungă la concluzii certe cu privire la poziţia victimei în timpul împuşcăturii deoarece persoanele [implicate în dramă] erau în mişcare la momentul respectiv. S-a stabilit că glonţul urmase o traiectorie de sus în jos şi de la stânga spre dreapta. Leziunile traumatice suferite de Soare Mugurel vor genera o infirmitate fizică şi psihică permanentă; viaţa acestuia a fost pusă în pericol.”", "", "68. La 2 martie 2001, procurorul însărcinat cu respectiva cauză a întocmit un raport în care indica faptul că vizionase o casetă care i-a fost pusă la dispoziţie de un post de televiziune privat, pe care erau înregistrate declaraţiile făcute de anumite persoane în ceea ce priveşte evenimentele survenite la 19 mai 2000. Din acestea reieşea că L.N.D. se prezentase primului reclamant, însă trăsese fără somaţie.", "69. La 11 iulie 2001, L.N.D. a fost audiat de parchet. Acesta a confirmat declaraţiile prevăzute în raportul său din 19 mai 2000.", "70. La 24 iulie 2001, parchetul a dispus încetarea urmăririi penale în cazul anchetei declanşate împotriva lui L.N.D. pentru tentativă de omucidere, apreciind că acesta din urmă acţionase în legitimă apărare. De asemenea, acesta a dispus încetarea urmăririi penale în cazul anchetei declanşate împotriva primului reclamant şi a fratelui acestuia, în lipsa depunerii unei plângeri de către victimă, condiţie impusă de legislaţia penală pentru anchetarea acestei infracţiuni.", "71. În aceeaşi zi, dispozitivul deciziei a fost comunicat Parchetului Militar de pe lângă Curtea Supremă de Justiţie, primului reclamant şi reprezentantului acestuia, APADOR-CH. Nici reclamantul, nici APADOR-CH nu au fost informaţi cu privire la motivarea acestei decizii.", "72. La 14 septembrie 2001, Parchetul Militar de pe lângă Curtea Supremă de Justiţie a infirmat decizia de încetare a urmăririi penale şi a trimis cauza în faţa Parchetului de pe lângă Tribunalul Militar Bucureşti în vederea continuării anchetei, după ce a constatat că martorii fuseseră audiaţi nu de procurorul militar, ci de poliţişti. Acesta a dispus redeschiderea anchetei, solicitând ca aceasta să fie finalizată înainte de 15 octombrie 2001.", "73. La 10 octombrie 2001, primul reclamant a contestat decizia din 24 iulie 2001 şi a solicitat comunicarea unei copii integrale a acesteia. Acesta a reafirmat că nu era înarmat cu un cuţit în timpul evenimentelor survenite la 19 mai 2000. La 12 octombrie 2001, APADORCH a introdus recurs împotriva aceleiaşi decizii şi a solicitat o copie a acesteia.", "74. La 6 decembrie 2001, cel de-al doilea şi cel de-al treilea reclamant au depus din nou mărturie în faţa parchetului, indicând faptul că îşi menţineau declaraţiile pe care le făcuseră la 19 mai 2000. A doua reclamantă a precizat că nici ea, nici al treilea reclamant nu doriseră să depună mărturie în absenţa membrilor familiei primului reclamant, deoarece se temeau. Aceasta a explicat că era membră a unui grup de romi – „argintarii” – diferit de cel al primului reclamant, care făcea parte dintre „spoitori”.", "75. La 10 decembrie 2001, prim-procurorul Parchetului Militar Teritorial Bucureşti a anulat decizia de încetare a urmăririi penale din 24 iulie 2001. Acesta a dispus redeschiderea anchetei şi a precizat măsurile care trebuiau adoptate. În această privinţă, a prescris sesizarea comisiei de control a INML pentru un aviz cu privire la expertizele medico-legale realizate în cadrul procedurii, o nouă audiere a martorilor şi a poliţiştilor în cauză, audierea altor martori, investigarea provenienţei cuţitului descoperit în maşina poliţiştilor şi administrarea oricăror mijloace de probă utile pentru constatarea faptelor.", "76. În aceeaşi zi, parchetul a sesizat comisia de control a INML pentru a obţine avizul necesar. Cu toate acestea, nu a plătit taxele eligibile decât la 28 februarie 2002.", "77. La 7 martie 2002, avocatul primului reclamant s-a înfăţişat la parchet şi a solicitat o copie a deciziei din 24 iulie 2001, care i-a fost refuzată. Totuşi, aceasta a putut să consulte la faţa locului decizia respectivă, precum şi documente care nu fuseseră încă depuse la dosarul cauzei, care fusese transmis între timp la INML. În aceeaşi zi, aceasta a solicitat în scris la parchetul militar comunicarea unei copii a dosarului penal astfel încât reclamantul să îşi poată susţine cererea cu care intenţiona să sesizeze Curtea. La 27 martie 2002, parchetul militar i-a răspuns că era imposibil să îi transmită o copie a dosarului, pe motiv că ancheta penală era în curs. În schimb, acesta a informat-o că putea să consulte dosarul la faţa locului.", "78. La 15 mai 2002, comisia de control a INML a comunicat parchetului avizul său privind raportul de expertiză medico-legală, întocmit la 28 februarie 2001 de doctorul A.P. În avizul său, comisia a rectificat concluziile acestui raport, în care se strecurase o greşeală de dactilografiere, precizând că glonţul de la originea rănii cauzate primului reclamant urmase o traiectorie de jos în sus, astfel cum indicau explicaţiile conţinute în raport.", "79. La 13 iunie 2003, în urma unei reforme legislative a statutului poliţiştilor, cauza a fost trimisă în faţa unui parchet civil, şi anume Parchetul de pe lângă Tribunalul Bucureşti.", "80. La 17 iulie 2003, L.N.D. a făcut o nouă depoziţie în care îşi menţinea declaraţiile anterioare.", "81. La 23 iulie 2003, Parchetul de pe lângă Tribunalul Bucureşti a dispus încetarea urmăririi penale în cazul anchetei declanşate împotriva lui L.N.D. pentru tentativă de omucidere, apreciind că acesta din urmă acţionase în legitimă apărare. Această decizie s-a întemeiat pe următoarele fapte, menţionate în raport:", "", "„În timp ce se aflau în maşină, care se deplasa cu viteză redusă, cei trei poliţişti au observat un tânăr (S.C.) care alerga strigând după ajutor, urmărit de alte două persoane înarmate cu cuţite (Mugurel Soare şi V.S.). Agenţii au coborât din maşină. N.B. şi M.C. au pornit în urmărirea lui S.C., în timp ce D.L. încerca să îi oprească pe Mugurel Soare şi pe V.S., care erau înarmaţi cu cuţite, strigând „Stai! Poliţia!” şi prezentându-le legitimaţia de poliţist. Mugurel Soare şi V.S. au refuzat să se oprească, iar primul l-a lovit pe L.N.D. cu cuţitul în abdomen. L.N.D a ripostat scoţând arma pentru a efectua un foc de avertisment, însă şi-a pierdut echilibrul, motiv pentru care glonţul a urmat o traiectorie ascendentă şi l-a atins pe M.S. la cap în momentul în care acesta din urmă încerca din nou să îl înjunghie pe L.N.D. Rănit, Mugurel Soare a căzut la pământ. Între timp, V.S. fusese imobilizat de M.C. Doi agenţi au recuperat cuţitele căzute, le-au depus în maşina poliţiei şi l-au condus pe Mugurel Soare la spital [...]”", "", "De asemenea, parchetul a pronunţat o decizie de încetare a urmăririi penale în cazul anchetei declanşate împotriva primului reclamant şi a fratelui acestuia pentru ultraj. Parchetul a reţinut că aceştia din urmă nu cunoşteau faptul că persoanele care îi urmăreau erau poliţişti, având în vedere că erau îmbrăcate în civil, iar maşina din care au coborât nu avea semne distinctive. În ceea ce priveşte lovirea şi alte violenţe, parchetul a luat act de faptul că victima nu depusese plângere, condiţie impusă de legislaţia penală pentru cercetarea acestei infracţiuni.", "", "C. Plângerea penală depusă de cel de-al doilea şi cel de-al treilea reclamant", "", "82. La sfârşitul lunii iunie 2000, cel de-al doilea şi cel de-al treilea reclamant au luat contact cu o organizaţie neguvernamentală locală, „Asociaţia pentru Apărarea Drepturilor Omului în România – Comitetul Helsinki” („APADOR-CH”), solicitându-i acesteia să depună plângere, în numele lor, împotriva poliţiei pentru a denunţa relele tratamente suferite de ei în noaptea de 19 spre 20 mai 2000, ceea ce nu îndrăzneau să facă ei înşişi.", "83. La 4 iulie 2000, APADOR-CH a întocmit un raport, intitulat „Raport privind cauza Mugurel Soare din Bucureşti”, şi a solicitat în faţa Parchetului de pe lângă Curtea Supremă de Justiţie deschiderea unei anchete referitoare la privarea de libertate şi la tratamentele inumane şi degradante suferite de ultimii doi reclamanţi, şi anume faptul de a fi reţinuţi la sediul poliţiei fără apă şi într-o tensiune insuportabilă ca urmare a ameninţărilor din partea autorităţilor. De asemenea, a solicitat deschiderea unei anchete cu privire la faptele a căror victimă fusese primul. Parchetul a adresat raportul în cauză Parchetului de pe lângă Tribunalul Militar Bucureşti pentru examinare.", "84. În aceeaşi zi, APADOR-CH a adresat o cerere identică Direcţiei Generale de Poliţie.", "85. La 10 iulie 2000, aceasta din urmă i-a răspuns că cel de-al doilea şi cel de-al treilea reclamant se deplasaseră şi rămăseseră de bunăvoie la inspectoratul de poliţie în noaptea de 19 spre 20 mai 2000 şi că doar Parchetul de pe lângă Tribunalul Militar Bucureşti era competent în ancheta penală referitoare la primul reclamant, precizând că îi transmisese deja acestuia raportul întocmit de organizaţie.", "86. La 15 mai 2001, APADOR-CH a adresat Parchetului de pe lângă Curtea Supremă de Justiţie o cerere de informare cu privire la derularea anchetei. Parchetul nu a răspuns la aceasta.", "87. La 12 octombrie 2001, APADOR-CH a adresat o cerere identică Parchetului Militar de pe lângă Tribunalul Militar Bucureşti, însă nici acesta nu a răspuns.", "88. Prin comunicarea din 21 iulie 2005 adresată agentului guvernamental de la Curtea Europeană a Drepturilor Omului, Parchetul de pe lângă Înalta Curte de Casaţie şi Justiţie – noua denumire a Curţii Supreme de Justiţie – a precizat că nu dăduse curs plângerii depuse de cel de-al doilea şi cel de-al treilea reclamant.", "", "D. Expunerea evenimentelor în presă", "", "89. La 22 mai 2000, un articol intitulat „un ţigan autor al unei agresiuni împotriva unei patrule în misiune a fost atins la cap de focul de armă al unui poliţist” a apărut în ziarul Libertatea. Acesta începea astfel: „o nouă înfruntare armată între poliţie şi ţigani a avut loc vineri”. Acesta se termina cu o trimitere la o „altă înfruntare, mai puţin gravă, între poliţişti şi ţigani”, care avusese loc tot în Bucureşti.", "Articolul preciza că primul reclamant şi fratele acestuia agitau în aer cuţite în mod ameninţător la momentul arestării lor. Se continua astfel:", "", "„Deloc intimidaţi de reprezentanţii ordinii, care afirmă că şi-au precizat imediat identitatea [...], ţiganii au abandonat urmărirea şi i-au provocat pe poliţişti. Potrivit celor trei subofiţeri, [L.N.]D. nu a utilizat arma decât după ce a fost rănit de Mugurel Soare. Prin urmare, agresiunea cu arma, săvârşită de ţigan, care l-ar fi rănit la abdomen, este cea care l-a determinat pe poliţist să tragă [...]. La rândul lor, ţiganii se declară victime ale unui abuz al poliţiei.”", "", "În continuare, articolul prezenta argumentul familiei primului reclamant. Acesta din urmă era desemnat când cu numele, când cu termenul „ţigan”.", "90. La 10 octombrie 2001, postul naţional Televiziunea Română a difuzat o anchetă cu privire la tratamentele suferite de primul reclamant, realizată de un jurnalist care îi interogase pe cel de-al doilea şi cel de-al treilea reclamant, precum şi pe poliţiştii implicaţi în fapte.", "", "E. Avizul emis la 4 noiembrie 2005 de directorul INML", "", "91. La 4 noiembrie 2005, ca răspuns la o cerere a agentului Guvernului României la Curte, profesorul Dan Dermengiu, director al INML, a emis un aviz cu privire la rapoartele medicale depuse la dosarul anchetei penale. Avizul în cauză este redactat după cum urmează:", "", "„Descrierea traiectoriei glonţului ca fiind «de jos în sus» nu este corectă decât dacă este comparată cu axele şi planurile corpului uman şi segmentelor acestuia. De exemplu, dacă persoana se află în poziţia anatomică standard, şi anume poziţia ortostatică (în picioare), în momentul împuşcăturii, traiectoria glonţului va fi «de jos în sus»; dacă persoana este culcată cu faţa pe sol, traiectoria glonţului va fi «de sus în jos».", "În ceea ce priveşte orificiul de intrare, singura concluzie logică şi ştiinţifică la care se poate ajunge din descrierea leziunilor cranio-cerebrale făcută la momentul intervenţiei neurochirurgicale şi confirmată de observaţiile radiologice şi tomografice este că se află în zona temporală stângă. Această concluzie se sprijină:", "- pe elementele descrise în cursul intervenţiei neurochirurgicale:", "menţiunea «zonă necrotică în jur» (probabil o zonă de distrugere tisulară cauzată de acţiunea gazelor calde, a flăcării şi a fumului produse prin combustia explozivă a pulberii).", "«temporal-stângă: multiple eschile osoase care au rupt dura mater şi au penetrat în ţesutul cerebral».", "pe elementele menţionate în buletinul de interpretare CT cranio-cerebral (examen tomografic nr. 4174 din 19 mai 2000 efectuat la serviciul de urgenţe al spitalului Floreasca):", "«în substanţa cerebrală a zonei temporale stângi, în care se află orificiul de intrare a proiectilului, identificăm zone hemoragice şi multiple fragmente osoase».", "În asemenea cazuri, localizarea fragmentelor osoase furnizează informaţii utile. Lovind osul, proiectilul produce fragmente osoase care sunt propulsate în direcţia sa de deplasare: la orificiul de intrare în craniu, fragmentele osoase sunt proiectate spre interiorul craniului (se regăsesc în substanţa cerebrală), în timp ce, la ieşire, acestea sunt proiectate spre exteriorul craniului.", "În concluzie, elementele menţionate în documentele medicale susţin interpretarea conform căreia proiectilul a lovit craniul victimei în zona temporală stângă şi a ieşit prin zona parietală anterioară stângă (în apropiere de sutura coronală şi la aproximativ 1 cm de linia mediană).”", "", "II. Dreptul şi practica interne relevante", "", "1. Legea nr. 26 din 12 mai 1994 privind organizarea şi funcţionarea Poliţiei Române", "", "92. Articolele relevante din legea respectivă sunt redactate după cum urmează:", "", "Art. 19", "„În caz de absolută necesitate şi când folosirea altor mijloace de împiedicare sau constrângere nu este posibilă, poliţistul poate folosi forţa armelor albe sau a armelor de foc, în condiţiile strict prevăzute de lege pentru:", "a) apărarea sa şi a altor persoane împotriva atacurilor care le pun în pericol viaţa şi sănătatea, precum şi pentru eliberarea ostaticilor; [...]", "d) reţinerea infractorilor prinşi în flagrant care încearcă să fugă şi nu se supun somaţiei de a rămâne la locul faptei;", "e) reţinerea infractorului care a ripostat cu arme albe sau de foc [...]”", "", "Art. 21", "„În cazurile prevăzute la art. 19 şi 20 se va face uz de armă numai după ce s-a făcut somaţia legală. Somaţia se face prin cuvântul: «Stai!». În caz de nesupunere, se somează din nou prin cuvintele: «Stai că trag!» Dacă cel (cei) în cauză nu se supune nici de această dată, se somează prin tragerea focului de armă în sus, în plan vertical. În cazul în care, după executarea somaţiei legale, potrivit prevederilor din prezentul articol, persoana (persoanele) în cauză nu se supune, se poate face uz de armă împotriva acesteia. Uzul de armă se va face în aşa fel încât să ducă la imobilizarea celor împotriva cărora se foloseşte arma, pentru a se evita cauzarea morţii acestora.", "Uzul de armă se poate face fără somaţie în cazul atacului prin surprindere exercitat asupra poliţistului sau asupra altei persoane, precum şi pentru reţinerea infractorilor care ripostează cu arme albe sau de foc, dacă lipseşte timpul necesar pentru somaţie.”", "", "Art. 23", "„Fiecare situaţie în care s-a făcut uz de armă se raportează de urgenţă ierarhic. Dacă în urma uzului de armă s-a produs moartea sau vătămarea unei persoane, fapta se comunică de îndată procurorului competent.”", "", "Art. 25", "„Poliţistul este obligat să intervină şi în afara orelor de program, a atribuţiilor sale de serviciu şi a competenţei teritoriale a unităţii din care face parte, când ia cunoştinţă de existenţa unei infracţiuni flagrante, precum şi pentru conservarea probelor în cazul altor infracţiuni a căror cercetare va fi efectuată de organele competente.”", "", "Art. 27", "„Poliţistului îi este interzis să provoace unei persoane suferinţe fizice ori psihice, cu scopul de a obţine, de la această persoană, sau de la o terţă persoană, informaţii sau mărturisiri, de a o pedepsi pentru un act pe care aceasta sau o terţă persoană l-a comis ori este bănuită că l-a comis, de a o intimida sau de a face presiuni asupra ei ori asupra unei terţe persoane.", "De asemenea, poliţistului îi este interzis să comită acte de tortură, în orice împrejurare, oricare ar fi ea, fie că este vorba de stare de război sau de ameninţări cu războiul, de instabilitate politică internă sau de orice altă stare de excepţie.", "Poliţistul nu poate invoca ordinul superiorului sau al altei autorităţi publice, pentru a justifica încălcarea legii, în vreuna din situaţiile prevăzute în alin. 1 şi 2.”", "", "Art. 28", "„Poliţistul răspunde pentru faptele sale săvârşite prin îndeplinirea abuzivă a atribuţiilor de serviciu sau neîndeplinirea lor şi poate fi tras la răspundere în condiţiile prevăzute de lege.”", "", "Art. 29", "„Personalul poliţiei este obligat să vegheze ca sănătatea şi integritatea corporală a persoanelor a căror pază o exercită să fie pe deplin ocrotite şi, în special, să ia imediat măsuri ca îngrijirile medicale să le fie acordate de fiecare dată când acestea se impun.”", "", "2. Legea nr. 17 din 11 aprilie 1996 privind regimul armelor de foc şi al muniţiilor", "", "93. Articolele relevante din legea respectivă sunt redactate după cum urmează:", "", "Art. 9", "„Se exceptează de la dispoziţiile prezentei legi, în afara celor referitoare la uzul de armă, organele, unităţile, formaţiunile şi instituţiile militare [...].”", "", "Art. 47", "„Persoanele care sunt dotate cu arme de foc pot face uz de armă, pentru îndeplinirea atribuţiilor de serviciu sau a misiunilor militare, în următoarele situaţii:", "[...]", "d) pentru imobilizarea infractorilor care, după săvârşirea unor infracţiuni, încearcă să fugă;", "[...]", "f) pentru imobilizarea sau reţinerea persoanelor cu privire la care sunt probe ori indicii temeinice că au săvârşit o infracţiune şi care ripostează ori încearcă să riposteze cu arma ori cu alte obiecte care pot pune în pericol viaţa ori integritatea corporală a persoanei [...].”", "", "Art. 48", "„Persoanele autorizate să deţină, să poarte şi să folosească arme pentru pază sau autoapărare pot face uz de armă, în legitimă apărare sau în stare de necesitate, potrivit legii.”", "", "Art. 49", "„În cazurile prevăzute la art. 47 lit. c), d), g), h) şi i), se va face uz de armă numai după ce s-a făcut somaţia legală.", "Somaţia se face prin cuvântul «Stai!». În caz de nesupunere, se somează din nou prin cuvintele: «Stai că trag!». Dacă cel în cauză nu se supune nici de această dată, se somează prin tragerea focului de armă în sus, în plan vertical.”", "", "Art. 72", "„Încălcarea dispoziţiilor prezentei legi atrage, după caz, răspunderea civilă, materială, disciplinară, contravenţională sau penală.”", "", "3. Practica în materie de uz de arme de foc", "", "94. Art. 9 alin. (2) din Codul de etică şi deontologie al poliţistului din 25 august 2005 enunţă că acţiunile în forţă desfăşurate de poliţie trebuie subordonate principiilor necesităţii, gradualităţii şi proporţionalităţii.", "95. Potrivit statisticilor prezentate de către reclamant şi comunicate la 24 ianuarie 2006 de Ministerul Administraţiei şi Internelor, în conformitate cu Legea nr. 544/2001 privind liberul acces la informaţiile de interes public, 115 cazuri de utilizare a armelor de foc de către poliţişti, în exercitarea funcţiilor lor, au fost înregistrate în România în cursul anului 2005, iar o persoană a decedat. De asemenea, reiese din acestea că anchetele disciplinare desfăşurate în cadrul poliţiei, în aceeaşi perioadă, cu privire la aceste incidente nu au condus la nicio sancţiune aplicată poliţiştilor care au folosit armele de foc.", "", "4. Dispoziţiile privind prezentarea martorilor", "", "96. Articolul relevant din Codul de procedură penală este redactat după cum urmează:", "", "Art. 83", "Obligaţia de prezentare [a martorilor]", "„Persoana chemată ca martor este obligată să se înfăţişeze la locul, ziua şi ora arătate în citaţie şi are datoria să declare tot ce ştie cu privire la faptele cauzei.”", "", "5. Dispoziţiile privind sesizarea organelor de urmărire penală", "", "97. Articolul relevant din Codul de procedură penală este redactat după cum urmează:", "", "Art. 221 alin. (1)", "Sesizarea organelor de urmărire penală", "„Organul de urmărire penală este sesizat prin plângere sau denunţ, ori se sesizează din oficiu când află pe orice altă cale că s-a săvârşit o infracţiune.”", "", "6. Dispoziţii privind relele tratamente", "", "98. Dispoziţiile Codului penal, care interzic relele tratamente, astfel cum erau în vigoare la momentul faptelor, sunt descrise în hotărârea Pantea împotriva României, [nr. 33343/96, pct. 154-156, CEDO 2003-VI (extrase)] şi în decizia Olteanu împotriva României [(dec.), nr. 71090/01, 26 ianuarie 2006].", "", "7. Dispoziţii privind statutul procurorilor militari şi al poliţiştilor", "", "99. Dispoziţiile legislative privind statutul procurorilor militari şi al poliţiştilor sunt descrise în cauza Bursuc împotriva României, (nr. 42066/98, pct. 68-70, 12 octombrie 2004).", "", "III. Dreptul şi practica internaţionale relevante", "", "100. Articolul 6 primul paragraf din Convenţia internaţională cu privire la drepturile civile şi politice prevede:", "", "„Dreptul la viaţă este inerent persoanei umane. Acest drept trebuie ocrotit prin lege. Nimeni nu poate fi privat de viaţa sa în mod arbitrar.”", "", "101. În această privinţă, Comitetul ONU al drepturilor omului a emis următoarele observaţii [observaţia generală nr. 6, articolul 6, a şaisprezecea sesiunea (1982), pct. 3]:", "", "„Protecţia împotriva privării de viaţă în mod arbitrar, care este impusă în mod explicit în a treia frază a articolului 6 primul paragraf este de o importanţă capitală. Comitetul consideră că statele părţi trebuie să ia măsuri, nu doar pentru a preveni şi a reprima actele criminale care conduc la privarea de viaţă, ci şi pentru a evita ca propriile forţe de securitate să ucidă persoane în mod arbitrar. Privarea de viaţă de către autorităţi este o chestiune extrem de gravă. Prin urmare, legislaţia trebuie să reglementeze şi să limiteze în mod strict cazurile în care o persoană poate fi privată de viaţă de către aceste autorităţi.”", "", "102. Al optulea congres al Organizaţiei Naţiunilor Unite privind prevenirea criminalităţii şi tratamentele aplicate delincvenţilor a adoptat, la 7 septembrie 1990, Principiile de bază pentru recurgerea la forţă şi utilizarea armelor de foc de către responsabilii privind aplicarea legii („Principii ale Organizaţiei Naţiunilor Unite pentru recurgerea la forţă”). Alineatul (9) din aceste principii prevede:", "", "„Responsabilii privind aplicarea legii nu trebuie să recurgă la arme de foc împotriva persoanelor, decât în caz de legitimă apărare sau pentru a apăra terţi împotriva unei ameninţări iminente cu moartea sau rănire gravă, ori pentru a preveni o infracţiune deosebit de gravă care pune în mare pericol vieţi omeneşti, ori pentru a recurge la arestarea unei persoane care prezintă un asemenea risc şi care se opune autorităţii acestora, sau pentru a o împiedica să fugă, şi doar atunci când măsuri mai puţin extreme sunt insuficiente pentru atingerea acestor obiective. Indiferent de situaţie, aceştia nu vor recurge în mod intenţionat la uzul letal al armelor de foc decât dacă acest lucru este inevitabil pentru a proteja vieţi omeneşti.”", "", "Alineatul (5) prevede, în special, că acţiunea responsabililor privind aplicarea legii „va fi proporţională cu gravitatea infracţiunii şi cu obiectivul legitim care trebuie îndeplinit”. Potrivit alineatului (7), „guvernele vor proceda astfel încât uzul arbitrar sau abuziv al armelor de foc de către responsabilii privind aplicarea legii să fie pedepsit ca infracţiune penală, în temeiul legislaţiei naţionale.” Alineatul (11) litera (b) prevede că o reglementare naţională privind uzul armelor de foc trebuie „să se asigure că armele de foc nu sunt utilizate decât în circumstanţe adecvate şi astfel încât să minimizeze riscul unor prejudicii inutile”, în timp ce alineatul 11 litera (e) impune că „trebuie făcute somaţii, după caz, în cazul utilizării armelor de foc.”", "Celelalte dispoziţii relevante în speţă sunt următoarele:", "", "Alin. (10)", "„[...] responsabilii privind aplicarea legii trebuie să îşi declare identitatea ca atare şi să avertizeze în mod clar cu privire la intenţia lor de a utiliza arme de foc, lăsând timp suficient pentru ca avertismentul să poată fi urmat de efecte, cu condiţia ca o asemenea modalitate de a proceda să nu compromită în mod necorespunzător securitatea responsabililor privind aplicarea legii, să nu prezinte un pericol cu moartea sau de accidentare gravă pentru alte persoane sau să nu fie în mod vădit inadecvată sau inutilă având în vedere circumstanţele incidentului.”", "", "Alin. (18)", "„Autorităţile publice şi autorităţile poliţieneşti trebuie să se asigure că toţi responsabilii privind aplicarea legii sunt selectaţi prin proceduri adecvate, că aceştia prezintă calităţile morale şi aptitudinile psihologice şi fizice necesare pentru buna exercitare a funcţiilor lor şi că beneficiază de o formare profesională permanentă şi completă. Este necesar să se verifice în mod periodic dacă aceştia sunt în continuare apţi să îndeplinească funcţiile respective.”", "", "Alin. (19)", "„Autorităţile publice şi autorităţile poliţieneşti trebuie să se asigure că toţi responsabilii privind aplicarea legii beneficiază de formare şi sunt supuşi unor teste potrivit unor norme de aptitudini adecvate privind ocuparea forţei de muncă. Responsabilii privind aplicarea legii care au obligaţia de a purta arme de foc nu trebuie să fie autorizaţi să le poarte decât după ce au beneficiat de formare specială privind utilizarea lor.”", "", "Alin. (22)", "„[...] autorităţile publice şi autorităţile poliţieneşti trebuie să se asigure că o procedură de anchetă efectivă poate să fie demarată şi că, în administraţie sau la parchet, autorităţi independente sunt în măsură să îşi exercite competenţa în condiţii corespunzătoare. În caz de deces sau de rănire gravă, ori altă consecinţă gravă, un raport detaliat va fi trimis de îndată autorităţilor competente responsabile de ancheta administrativă sau de informarea judiciară.”", "", "Alin. (23)", "„Persoanele împotriva cărora se face uz de forţă sau de arme de foc sau reprezentanţii autorizaţi ai acestora au acces la o procedură independentă, în special la o procedură judiciară. În caz de deces al acestor persoane, prezenta dispoziţie se aplică urmaşilor acestora.”", "", "103. Art. 3 din Codul de conduită pentru responsabilii privind aplicarea legii – adoptat la 17 decembrie 1979 de Adunarea Generală a Organizaţiei Naţiunilor Unite – şi comentariul cu privire la acesta sunt redactate astfel:", "", "Art. 3", "„Responsabilii privind aplicarea legii pot recurge la forţă doar atunci când acest lucru este strict necesar şi în măsura necesară pentru îndeplinirea propriilor funcţii.", "Comentariu:", "a) Această dispoziţie subliniază că responsabilii privind aplicarea legii nu trebuie decât excepţional să recurgă la forţă; deşi această dispoziţie implică faptul că responsabilii privind aplicarea legii pot fi autorizaţi să recurgă la forţă, în măsura în care acest lucru este considerat în mod rezonabil ca fiind necesar având în vedere circumstanţele, pentru a împiedica o crimă sau pentru a aresta sau a ajuta în mod legal la arestarea unor infractori sau suspecţi, nu se poate recurge la forţă dincolo de această limită.", "b) Dreptul naţional restrânge în general recurgerea la forţă de către responsabilii privind aplicarea legii, în conformitate cu un principiu de proporţionalitate. Se înţelege că interpretarea prezentei dispoziţii trebuie să ţină seama de aceste principii naţionale de proporţionalitate. Prezenta dispoziţie nu trebuie în niciun caz să fie interpretată ca autorizând un uz de forţă disproporţionat în raport cu scopul legitim urmărit.", "c) Utilizarea armelor de foc este considerată drept un mijloc extrem. Ar trebui să se facă tot posibilul pentru a exclude utilizarea armelor de foc, în special împotriva copiilor. În general, nu trebuie să se recurgă la arme de foc decât în cazul în care un presupus infractor opune rezistenţă armată sau, în orice alt mod, pune în pericol viaţa altor persoane şi atunci când mijloace mai puţin radicale nu sunt suficiente pentru a imobiliza sau pentru a aresta presupusul infractor. De fiecare dată când a fost utilizată o armă de foc, cazul trebuie semnalat cu promptitudine autorităţilor competente.”", "", "104. Extrasele relevante din documentele internaţionale referitoare la situaţia comunităţii rome în România sunt reproduse în cauza Cobzaru împotriva României (nr. 48254/99, pct. 4452, hotărâre din 26 iulie 2007).", "", "IV. Raportul privind „utilizarea armelor de foc şi menţinerea ordinii” întocmit de Amnesty International", "", "105. În raportul său intitulat „Utilizarea armelor de foc şi menţinerea ordinii”, întocmit în februarie 2004 în cadrul unei campanii pentru controlul armelor, Amnesty International a criticat aspru utilizarea armelor de foc în România. Reiese că, de la jumătatea anilor 1990, zeci de persoane au fost omorâte şi multe altele rănite în cadrul unor evenimente în timpul cărora poliţişti au tras în fugari care nu reprezentau nicio ameninţare mortală. Se indică în raport că legislaţia naţională permite agenţilor „să aresteze un suspect surprins în flagrant delict care încearcă să scape, refuzând să se supună ordinului de a rămâne la locul infracţiunii”, în detrimentul principiilor internaţionale în materie de drepturile omului. Se precizează în raport că, în septembrie 2000, Ministerul de Interne a adoptat noi norme pentru reglementarea utilizării armelor de foc, care au limitat aplicarea dispoziţiei menţionate anterior la „infracţiunile grave”, însă chestiunea cui îi revine sarcina de a se pronunţa cu privire la gravitatea unei infracţiuni şi în funcţie de ce criterii a rămas fără răspuns. Focurile de armă trase de poliţişti asupra unor persoane suspectate că ar fi săvârşit infracţiuni minore au continuat să fie încadrate în utilizarea legală a armelor de foc. Noua lege privind organizarea şi funcţionarea poliţiei, intrată în vigoare în mai 2000, nu a fi modificat aceste dispoziţii.", "", "În drept", "", "Partea I – cu privire la capetele de cerere invocate de primul reclamant", "", "I. Cu privire la pretinsa încălcare a art. 2 din convenţie", "", "106. Primul reclamant se plânge, din perspectiva art. 2 din convenţie, că poliţia a utilizat împotriva sa forţa excesivă a armei de foc, capabilă să îi pună viaţa în pericol, şi că autorităţile naţionale nu au desfăşurat nicio anchetă adecvată şi efectivă privind această cauză. Art. 2 din convenţie este formulat după cum urmează:", "", "Art. 2", "„1. Dreptul la viaţă al oricărei persoane este protejat prin lege. Moartea nu poate fi cauzată cuiva în mod intenţionat, decât în executarea unei sentinţe capitale pronunţate de un tribunal când infracţiunea este sancţionată cu această pedeapsă prin lege.", "2. Moartea nu este considerată ca fiind cauzată prin încălcarea acestui articol în cazurile în care aceasta ar rezulta dintr-o recurgere absolut necesară la forţă:", "a. pentru a asigura apărarea oricărei persoane împotriva violenţei ilegale;", "b. pentru a efectua o arestare legală sau pentru a împiedica evadarea unei persoane legal deţinute;", "c. pentru a reprima, conform legii, tulburări violente sau o insurecţie.”", "", "A. Cu privire la aplicabilitatea art. 2 din convenţie", "", "107. Curtea subliniază că părţile sunt de acord că art. 2 din convenţie este aplicabil în speţă. Cu toate acestea, trebuie să îşi examineze din oficiu competenţa ratione materiae.", "108. În cauzele asemănătoare în privinţa cărora s-a pronunţat, Curtea a hotărât că art. 2 din convenţie se aplică chiar şi atunci când victima a supravieţuit, din moment ce forţa utilizată împotriva acesteia a fost potenţial letală, iar viaţa acesteia a fost salvată din pură întâmplare [Makaratzis împotriva Greciei (MC), nr. 50385/99, pct. 49-55, CEDO 2004-XI].", "109. În speţă, este evident că reclamantul a fost rănit grav la cap cu o armă de foc cu care sa tras de la o distanţă mică şi că acesta suferă în prezent de afazie, precum şi de o infirmitate fizică şi psihică permanentă (supra, pct. 28 şi 67). În aceste condiţii, Curtea consideră că persoana în cauză a fost victima unui comportament care, prin însăşi natura sa, a pus în pericol viaţa acestuia, chiar dacă, în cele din urmă, acesta a supravieţuit (Makaratzis, citată anterior, pct. 55, Karagiannopoulos împotriva Greciei, nr. 27850/03, pct. 39, 21 iunie 2007).", "110. Prin urmare, art. 2 este aplicabil în speţă.", "111. Curtea constată că acest capăt de cerere formulat de reclamant nu este în mod vădit nefondat, în sensul art. 35 § 3 din convenţie. De asemenea, Curtea subliniază că acesta nu prezintă niciun alt motiv de inadmisibilitate. Prin urmare, este necesar să fie declarat admisibil.", "", "B. Cu privire la fond", "", "1. Cu privire la pretinsa nerespectare de către autorităţi a obligaţiei acestora de a proteja dreptul reclamantului la viaţă", "", "a) Argumentele părţilor", "", "i) Argumentele reclamantului", "", "112. Reclamantul consideră că a fost victima unei violenţe extreme şi nejustificate din partea poliţiei şi pretinde că legitima apărare invocată de poliţistul care a tras cu arma de foc nu are temei factual.", "113. În primul rând, dispoziţiile legislative care reglementează utilizarea armelor de foc de către poliţie, în vigoare la momentul faptelor, sunt foarte vagi şi generale. Acestea nu conţin nicio precizare cu privire la condiţiile în care li se permitea poliţiştilor să utilizeze arme de foc în activitatea lor zilnică şi cu privire la modalităţile de recurgere la armele respective. În plus, Legea nr. 17/1996 privind regimul armelor de foc şi al muniţiilor nu include nicio garanţie împotriva utilizării abuzive a armelor de foc. Conţinutul art. 72 din această lege, potrivit căruia „încălcarea dispoziţiilor prezentei legi atrage, după caz, răspunderea civilă, materială, disciplinară, contravenţională sau penală”, este, de asemenea, foarte abstract.", "În plus, deşi ulterior faptelor, Codul de etică şi deontologie al poliţistului, adoptat la 25 august 2005, în temeiul Hotărârii Guvernului nr. 991/2005, se limitează la enumerarea unor principii – printre care principiile necesităţii şi proporţionalităţii –, dar nu prevede nicio dispoziţie precisă privind condiţiile şi procedurile referitoare la utilizarea armelor de foc.", "În aceste condiţii, nu se poate considera că statul şi-a îndeplinit obligaţia pozitivă de a pune în aplicare un cadru legislativ şi administrativ adecvat astfel cum îi impune prima teză a art. 2 § 1 din convenţie.", "114. În al doilea rând, nici reclamantul, nici fratele acestuia nu ar fi fost înarmaţi cu cuţite sau cu alte arme şi nici nu i-ar fi agresat în vreun fel pe poliţişti. De altfel, niciun cuţit nu fost descoperit la locul dramei, iar singurul cuţit adus ca dovadă s-a aflat în maşina poliţiei. Cuţitul respectiv nu a făcut obiectul vreunei examinări dactiloscopice în cadrul anchetei şi nicio cercetare pentru stabilirea provenienţei sale nu a fost desfăşurată. Această versiune a faptelor a fost confirmată de martori în cadrul anchetei. De asemenea, faptul că unul singur din cei trei poliţişti s-ar fi ocupat de reţinerea reclamantului şi a fratelui acestuia în timp ce ceilalţi doi au pornit în urmărirea lui S.C. ar confirma că persoanele în cauză nu au fost percepute ca ameninţătoare, pentru motivul că nu deţineau nici cuţit, nici orice altă armă.", "115. În afară de aceasta, rectificarea adusă fragmentului din raportul medico-legal privind rănile lui L.N.D. ar fi echivocă. Într-adevăr, în primul raport din 15 septembrie 2000, INML a precizat că poliţistul prezenta două răni provocate probabil de o sabie, dar în al doilea raport, întocmit la 21 octombrie 2000, după redactarea unei note a parchetului indicând faptul că rănile proveneau de la un cuţit, INML şi-a modificat propriile concluzii inserând cuvântul „cuţit” după cuvântul „sabie” pentru a oferi exemple de obiecte care ar fi putut cauza rănile respective. În aceste condiţii, raportul în cauză este lipsit de obiectivitate. În orice caz, nu exclude ipoteza automutilării poliţistului respectiv.", "116. În al treilea rând, glonţul care l-a rănit pe primul reclamant este urmat o traiectorie ascendentă. Fişa de internare întocmită la 19 mai 2000 a precizat, într-adevăr, că persoana în cauză prezenta o rană cu un diametru de 2 centimetri aproape de vârful craniului şi o alta cu un diametru de 3 centimetri situată mai jos, deasupra urechii stângi. Or, din principiile de bază ale medicinei legale reiese că orificiul de intrare a unui glonţ este mai mic decât orificiul de ieşire. În aceste condiţii, ar trebui să se constate că glonţul urmase, în realitate, o traiectorie descendentă. Concluziile raportului din 28 februarie 2001 au fost aşadar exacte înainte să fie modificate de comisia de control a INML la 15 mai 2002.", "117. Raportul din 4 noiembrie 2005 prezentat de Guvern este semnat de D.D., directorul INML numit de ministrul sănătăţii, ceea ce Guvernul a vrut să ascundă Curţii deoarece autorul raportului respectiv l-ar fi semnat în calitate de profesor al Universităţii de Medicină, şi nu în calitate de director al INML, în pofida faptului că acest document conţinea antetul instituţiei respective. Instituţia în cauză este coordonată de Consiliul Superior de Medicină Legală – organ alcătuit din reprezentanţi ai Ministerului Justiţiei, ai Ministerului Administraţiei şi Internelor, ai Ministerului Public şi ai Ministerului Sănătăţii – şi controlată de Ministerul Sănătăţii. Aceste elemente evidenţiază lipsa de independenţă a INML în raport cu Guvernul şi pune la îndoială obiectivitatea raportului de expertiză întocmit de doctorul D.D.", "De asemenea, raportul se întemeiază pe concluziile examenului tomografic din 19 mai 2000, din care reiese că orificiul de intrare a proiectilului era cel în apropierea căruia fuseseră observate fragmente osoase şi care se situa în zona temporală stângă. În schimb, din examenul tomografic realizat la 22 mai 2000 rezultă că eschilele osoase se aflau în zona vertexului, în apropiere de orificiul situat la vârful craniului. Ţinând seama de principiul de medicină legală potrivit căruia un proiectil care loveşte un os cauzează o proiectare de fragmente osoase în direcţia pe care o urmează traiectoria acestuia, orificiul de intrare a glonţului ar fi cel situat în zona parietală superioară. Rezultă că glonţul a fost tras de sus în jos.", "118. În cele din urmă, chiar şi în cazul în care glonţul ar fi fost tras de jos în sus, această circumstanţă nu ar fi suficientă pentru a susţine argumentul legitimei apărări.", "119. În concluzie, trebuie să se constate că Guvernul nu a demonstrat că recurgerea la forţa letală era absolut necesară în speţă.", "", "ii) Argumentele Guvernului", "", "120. Guvernul consideră că recurgerea la forţă în prezenta cauză se înscrie în prevederile art. 2 § 2 lit. a) din convenţie, dispoziţie care autorizează utilizarea forţei în cazul în care se dovedeşte absolut necesară pentru exercitarea legitimei apărări.", "121. Legislaţia română privind utilizarea armelor de foc este conformă cu cerinţele dreptului internaţional, în special cu art. 6 § 1 din Convenţia internaţională cu privire la drepturile civile şi politice şi cu Principiile Organizaţiei Naţiunilor Unite pentru recurgerea la forţă (supra, pct. 100 şi 102).", "122. Potrivit anchetei penale, L.N.D. a intervenit pentru a se interpune într-un conflict între reclamant şi cumnatul acestuia şi a fost obligat să riposteze la atacul reclamantului, care l-a rănit cu un cuţit. De asemenea, acesta ar fi efectuat un foc de somaţie, însă într-o poziţie de dezechilibru şi de cădere, motiv pentru care glonţul a atins capul primului reclamant. Prin urmare, nu a urmărit în niciun caz să cauzeze moartea în mod intenţionat, ci doar să respingă un atac grav care îi ameninţa integritatea fizică.", "123. De altfel, toate criteriile legitimei apărări, astfel cum este definită de legislaţia română, au fost îndeplinite în speţă, întrucât poliţistul în cauză a răspuns unui atac material, direct, imediat şi injust, ripostând în mod necesar şi proporţional.", "124. De asemenea, trebuie respinse argumentele prezentate de reclamant în sprijinul susţinerii potrivit căreia nu era înarmat şi nu l-a agresat pe poliţist. Într-adevăr, rapiditatea evenimentelor ar fi împiedicat ca respectivul cuţit să fie reţinut în condiţii care să permită un examen dactiloscopic. De altfel, enumerarea, în raportul INML din 21 octombrie 2000, a obiectelor care ar fi putut provoca rănile poliţistului este o tehnică obişnuită în redactarea rapoartelor tehnice de medicină legală.", "125. În ceea ce priveşte traiectoria glonţului tras de poliţist, este necesar să se facă referire la raportul medical întocmit la 4 noiembrie 2005. În raport cu expertizele efectuate în timpul anchetei, raportul în cauză oferă un argument suplimentar în favoarea ipotezei potrivit căreia glonţul a fost tras de sus în jos, argument întemeiat pe analiza dispunerii fragmentelor osoase. Într-adevăr, un glonţ care loveşte un os provoacă proiectarea unor fragmente osoase în sensul deplasării glonţului. La orificiul de intrare, aceste fragmente au fost propulsate spre interior, în timp ce, la orificiul de ieşire, acestea s-ar îndrepta spre exterior. Întrucât fragmentele osoase descoperite în regiunea temporală a reclamantului erau înfundate în materia cerebrală, ar trebui să se concluzioneze astfel că orificiul temporal corespundea orificiului de intrare a proiectilului.", "De asemenea, raportul examenului tomografic din 19 mai 2000 a constatat existenţa unei zone necrotice în jurul plăgii temporale stângi, care nu ar fi putea fi explicată decât prin acţiunea gazelor combustibile, a flăcării şi a fumului produse de combustia explozivă a pulberii pistolului utilizat de poliţist.", "", "b) Motivarea Curţii", "", "i) Principii generale", "", "126. Art. 2, care garantează dreptul la viaţă şi defineşte circumstanţele în care poate fi justificată cauzarea morţii, se situează printre articolele primordiale ale convenţiei (Velikova împotriva Bulgariei, nr. 41488/98, pct. 68, CEDO 2000-VI) şi nu face obiectul niciunei derogări (a se vedea art. 15 § 2 din convenţie). Împreună cu art. 3, acesta consacră una din valorile fundamentale ale societăţilor democratice care alcătuiesc Consiliul Europei. Circumstanţele în care cauzarea morţii poate fi legitimă trebuie aşadar să fie interpretate în mod strict [Salman împotriva Turciei (MC), nr. 21986/93, pct. 97, CEDO 2000VII]. Obiectul şi scopul convenţiei, instrument de protecţie a fiinţelor umane, impun, de asemenea, ca art. 2 să fie interpretat şi aplicat astfel încât cerinţele sale să fie concrete şi efective (McCann şi alţii împotriva Regatului Unit, hotărâre din 27 septembrie 1995, seria A nr. 324, p. 45-46, pct. 146-147).", "127. Prima teză a art. 2 § 1 obligă statul nu numai să nu provoace cu intenţie şi în mod ilegal moartea unei persoane, ci şi, în cadrul ordinii sale juridice interne, să ia măsurile necesare pentru a proteja viaţa persoanelor aflate sub jurisdicţia sa (Kılıç împotriva Turciei, nr. 22492/93, pct. 62, CEDO 2000-III). Obligaţia statului în această privinţă presupune datoria primordială de a proteja dreptul la viaţă prin implementarea unui cadru juridic şi administrativ capabil să descurajeze atingerile aduse persoanei şi care se bazează pe un mecanism de punere în aplicare conceput pentru prevenirea, eliminarea şi sancţionarea încălcărilor.", "128. Astfel cum arată chiar textul art. 2, recurgerea poliţiştilor la forţa letală poate fi justificată în anumite circumstanţe. Totuşi, art. 2 nu conferă deplină libertate de acţiune în această privinţă. Neîncadrarea prin norme şi permiterea caracterului arbitrar acţiunii agenţilor statului sunt incompatibile cu respectarea efectivă a drepturilor omului. Acest lucru înseamnă că, pe lângă autorizarea conferită de legislaţia naţională, operaţiunile poliţiei trebuie să fie limitate suficient de acest drept, în cadrul unui sistem de garanţii adecvate şi efective împotriva caracterului arbitrar şi a abuzului de forţă, şi chiar împotriva accidentelor care pot fi evitate (Makaratzis, citată anterior, pct. 58).", "129. Având în vedere consideraţiile precedente şi importanţa pe care o are art. 2 în orice societate democratică, Curtea trebuie să examineze cu deosebită atenţie susţinerile privind încălcarea acestei dispoziţii, luând în considerare nu doar actele agenţilor statului care au recurs efectiv la forţă, ci şi toate circumstanţele în privinţa acestora, în special pregătirea şi controlul exercitat asupra acestora (McCann şi alţii împotriva Regatului Unit, citată anterior, pct. 150). În ceea ce priveşte acest ultim punct, Curtea reaminteşte că poliţiştilor nu trebuie să le lipsească precizia atunci când îşi exercită funcţiile, fie în contextul unei operaţiuni pregătite, fie în cel al urmăririi spontane a unei persoane percepute ca fiind periculoasă: un cadru juridic şi administrativ trebuie să definească condiţiile limitate în care responsabilii privind aplicarea legii pot să recurgă la forţă şi să utilizeze arme de foc, ţinând seama de normele internaţionale elaborate în domeniu (Hamiyet Kaplan şi alţii împotriva Turciei, nr. 36749/97, pct. 49, 13 septembrie 2005).", "130. În cele din urmă, este necesar să se reamintească faptul că, privit în ansamblu, textul acestei dispoziţii arată că paragraful 2 nu defineşte toate situaţiile în care este permisă cauzarea intenţionată a morţii, ci le descrie pe cele în care poate exista „recurgere [...] la forţă”, ceea ce poate conduce la cauzarea involuntară a morţii. Utilizarea sintagmei „absolut necesară” lasă să se înţeleagă că trebuie aplicat un criteriu de necesitate mai strict şi imperios decât cel utilizat în mod normal pentru a stabili dacă intervenţia statului este „necesară într-o societate democratică” în temeiul art. 8-11 § 2 din convenţie. În special, recurgerea la forţă trebuie să fie strict proporţională cu realizarea scopurilor enumerate la art. 2 § 2 lit. a), b) şi c). În conformitate cu acest principiu, cadrul juridic naţional care reglementează operaţiunile de arestare trebuie să condiţioneze recurgerea la armele de foc de o apreciere minuţioasă a situaţiei şi, mai ales, de o evaluare a naturii infracţiunii săvârşite de fugar şi a ameninţării pe care o reprezintă [Natchova şi alţii împotriva Bulgariei (MC), nr. 43577/98 şi 43579/98, pct. 96, CEDO 2005VII].", "", "ii) Situaţia în speţă", "", "131. Înainte de a verifica dacă recurgerea la forţă împotriva reclamantului era justificată din perspectiva art. 2 § 2 din convenţie, Curtea va examina mai întâi, din perspectiva art. 2 § 1, dacă legislaţia română privind utilizarea armelor de foc oferea în domeniu un cadru juridic şi administrativ adecvat.", "", "α) Cu privire la cadrul juridic şi administrativ", "", "132. Curtea observă că, la momentul faptelor în litigiu, legislaţia aplicabilă era Legea nr. 17/1996 privind regimul armelor de foc, completată de Legea nr. 26/1994 privind organizarea şi funcţionarea poliţiei. Aceste legi enumeră o întreagă serie de situaţii în care poliţiştii puteau utiliza o armă de foc fără să fie obligaţi să răspundă de consecinţele acestei utilizări. Este adevărat că aceasta nu era legitimă decât în caz de necesitate absolută şi de imposibilitate de a utiliza alte mijloace de constrângere sau de imobilizare (supra, pct. 92). Totuşi, din indicaţiile oferite de Guvern reiese că dreptul român nu conţinea nicio altă dispoziţie care să reglementeze utilizarea armelor în cadrul operaţiunilor poliţieneşti, cu excepţia obligaţiei de somaţie, şi că acesta nu includea nicio recomandare privind pregătirea şi controlul operaţiunilor în cauză (a se vedea, mutatis mutandis, Hamiyet Kaplan şi alţii, citată anterior, pct. 54). Reiese că respectivul cadru juridic descris mai sus nu părea să fie suficient pentru a oferi nivelul de protecţie a dreptului la viaţă „prin lege”, impus în societăţile democratice contemporane în Europa.", "133. Această concluzie cu privire la stadiul legislaţiei române este coroborată prin elementele de care dispune Curtea cu privire la incidenţa cadrului juridic şi administrativ asupra desfăşurării operaţiunii poliţieneşti potenţial letale care s-a soldat prin focul de armă tras asupra reclamantului.", "134. Curtea este conştientă că operaţiunea în cauză nu era programată (a se vedea, a contrario, Rehbock împotriva Sloveniei, nr. 29462/95, pct. 71-72, CEDO 2000-XII, şi Karagiannopoulos, citată anterior, pct. 62), ci era vorba de o operaţiune neprevăzută, capabilă să genereze consecinţe neaşteptate la care poliţiştii au trebuit să reacţioneze fără pregătire. Având în vedere dificultatea misiunii poliţiei în societăţile contemporane, caracterul imprevizibil al comportamentului uman şi cel inevitabil al opţiunilor operaţionale în ceea ce priveşte priorităţile şi resursele, este necesar ca sfera de aplicare a obligaţiei pozitive ce revine autorităţilor interne să fie interpretată astfel încât să nu le impună acestora o sarcină insuportabilă (a se vedea, mutatis mutandis, Mahmut Kaya împotriva Turciei, nr. 22535/93, pct. 86, CEDO 2000-III). Totuşi, reacţiile spontane ale poliţiei trebuie să fie compatibile cu instrucţiunile relevante în materie de intervenţii poliţieneşti.", "135. Prin urmare, admiţând că poliţiştii implicaţi în cauză nu au avut suficient timp pentru a aprecia toţi parametrii şi pentru a-şi organiza cu atenţie intervenţia, Curtea consideră că situaţia se datorează în general faptului că operaţiunile poliţieneşti nu beneficiau de structura adecvată pe care ar fi trebuit să o confere legislaţia şi practica interne. Absenţa unor reguli clare poate explica motivul pentru care un singur poliţist a încercat să îi oprească pe primul reclamant şi pe fratele acestuia care, potrivit declaraţiilor poliţiştilor, erau înarmaţi cu cuţite, în timp ce ceilalţi doi poliţişti au încercat să oprească persoana care alerga strigând după ajutor şi care nu era, vizibil, înarmată. De asemenea, acest lucru permite să se înţeleagă reacţia poliţistului care ar fi încercat să efectueze o somaţie numai după ce a încercat să îl oprească pe primul reclamant, deşi, potrivit poliţistului respectiv, acesta ar fi fost înarmat cu un cuţit. Prin urmare, poliţistul în cauză a putut să acţioneze cu multă autonomie şi să ia iniţiative necugetate, cum nu s-ar fi întâmplat probabil dacă ar fi beneficiat de o formare şi de o instrucţie corespunzătoare (a se vedea, mutatis mutandis, Makaratzis, citată anterior, pct. 70).", "136. În continuare, Curtea subliniază că ancheta penală desfăşurată în speţă nu conţine nicio precizare cu privire la compatibilitatea comportamentului lui L.N.D cu o oarecare normă sau practică aplicabilă în materie. De altfel, Guvernul nu a făcut trimitere la o eventuală procedură disciplinară în cazul agenţilor respectivi.", "137. Având în vedere elementele precedente, Curtea consideră că, în ceea ce priveşte obligaţia pozitivă de a pune în aplicare un cadru legislativ şi administrativ adecvat, astfel cum le impunea prima frază a art. 2 § 1, autorităţile române nu făcuseră, la momentul respectiv, tot ce se putea aştepta de la ele în mod rezonabil pentru a oferi cetăţenilor nivelul de protecţie necesar, în special în cazurile, precum cel în speţă, privind recurgerea la o forţă potenţial letală, precum şi pentru a contracara riscurile reale şi imediate pentru viaţă pe care le pot genera, chiar şi în mod excepţional, operaţiunile poliţieneşti.", "", "β) Cu privire la răspunderea agenţilor statului, necesitatea şi proporţionalitatea forţei utilizate în speţă", "", "138. Curtea observă, mai întâi, că se confruntă cu versiuni divergente ale faptelor şi că acestea sunt strâns legate de răspunderea statului cu privire la evenimentele care au fost pe punctul de a duce la decesul reclamantului. Totuşi, aceasta reaminteşte că, în general, nu are obligaţii în raport cu constatările instanţelor interne şi este liberă să facă propria evaluare ţinând seama de toate elementele de care dispune [Iambor împotriva României (nr. 1), nr. 64536/01, pct. 166, 24 iunie 2008].", "139. Pentru aprecierea probelor, Curtea adoptă, în general, criteriul probei „dincolo de orice îndoială rezonabilă”. Cu toate acestea, o asemenea probă poate reieşi dintr-o serie de indicii sau din supoziţii necontestate, suficient de grave, precise şi concordante. Atunci când evenimentele în cauză, în totalitatea lor sau în cea mai mare parte, sunt cunoscute în exclusivitate de autorităţi, ca, de exemplu, în cazul persoanelor aflate în arest sau în timpul unei operaţiuni poliţieneşti, orice rană sau deces survenit în timpul acestei perioade conduce la puternice prezumţii de fapt. În realitate, trebuie să se considere că sarcina probei revine autorităţilor care trebuie să ofere o explicaţie satisfăcătoare şi convingătoare cu privire la derularea faptelor şi să expună elemente solide care permit respingerea susţinerilor reclamanţilor [Salman împotriva Turciei, citată anterior, pct. 100; Mansuroğlu împotriva Turciei, nr. 43443/98, pct. 78, 26 februarie 2008].", "140. Reiese că, atunci când se reproşează agenţilor săi că au recurs la o forţă potenţial letală în circumstanţe aflate sub controlul lor, cu încălcarea art. 2 § 2, guvernului pârât îi revine sarcina de a stabili că forţa în cauză nu a depăşit ceea ce era „absolut necesar” şi că era „strict proporţională” cu oricare dintre scopurile autorizate prin această dispoziţie.", "141. În speţă, primul reclamant susţine, în principal, că nu era înarmat şi că un agent de poliţie l-a lovit înainte să tragă asupra sa de la distanţă mică. Ceilalţi doi reclamanţi, care nu îl cunoşteau la momentul respectiv şi care au fost martori oculari ai faptelor în litigiu, au coroborat aceste susţineri. În circumstanţele prezentei cauze, Curtea apreciază că reclamantul a făcut tot ce îi stătea în putere pentru a-şi susţine prima facie capătul de cerere. Acesta nu avea obligaţia şi nici nu era, de altfel, în măsură să prezinte probe mai tangibile, întrucât aceste probe, în cazul în care existau, nu se puteau afla decât în posesia autorităţilor interne (a se vedea, mutatis mutandis, Mansuroğlu, citată anterior, pct. 84). Prin urmare, îi revenea Guvernului sarcina de a oferi o explicaţie plauzibilă cu privire la originea rănii reclamantului, cauzată de un glonţ tras de la distanţă mică.", "142. Guvernul susţine că reclamantul a fost atins de un glonţ la cap din cauza căderii autorului focului de armă, a cărui intenţie era să efectueze un foc de avertisment. Guvernul explică că acesta din urmă s-a limitat să riposteze la atacul persoanei în cauză, care îl rănise cu un cuţit, şi că se afla aşadar în situaţie de legitimă apărare. În acest sens, Guvernul face trimitere la concluziile parchetului, care a dispus încetarea urmăririi penale în prezenta cauză (supra, pct. 81).", "143. Curtea apreciază că argumentul Guvernului pare să corespundă situaţiilor prevăzute la art. 2 § 2 lit. a) şi b) din convenţie.", "144. În ceea ce priveşte derularea faptelor, Curtea observă că, potrivit Guvernului, reclamantul a fost atins la cap de un glonţ din cauza căderii autorului focului de armă, a cărui intenţie era să efectueze un foc de avertisment. Acest argument, care implică un act involuntar din partea autorului focului de armă, nu prea este totuşi conciliabil cu concluziile la care a ajuns parchetul în decizia sa din 23 iulie 2003, din care reiese că poliţistul acţionase în legitimă apărare, fapt ce presupune un act voluntar vizând răspunsul la un atac.", "145. De altfel, Curtea observă că argumentul potrivit căruia reclamantul şi fratele acestuia au fost înarmaţi cu cuţite, iar reclamantul l-a atacat pe L.N.D. se bazează pe rapoarte aproape identice întocmite de cei trei poliţişti în cauză şi pe care parchetul le-a acceptat fără rezerve. Acest argument se bazează, de asemenea, pe declaraţiile fostului cumnat al reclamantului, deşi conflictul dintre cei doi bărbaţi era bine cunoscut autorităţilor, precum şi pe cele ale paznicului de la spitalul Caritas, care nu asistase el însuşi la faptele în litigiu şi care se limitase să repete ceea ce auzise despre derularea acestora. În schimb, parchetul nu a explicat motivele pentru care a eliminat mărturiile celorlalţi doi reclamanţi, care asistaseră personal la derularea evenimentelor. Acest lucru este cu atât mai surprinzător cu cât a doua reclamantă a declarat că încercase să îl imobilizeze pe L.N.D. şi că îmbrăcămintea acestuia nu era pătată cu sânge. Curtea este surprinsă de faptul că contradicţiile constatate între depoziţii nu au făcut obiectul unei examinări atente din partea parchetului (a se vedea, mutatis mutandis, Cobzaru, citată anterior, pct. 69).", "146. De asemenea, Curtea observă că autorităţile nu au considerat util să demareze o anchetă cu privire la provenienţa singurului cuţit găsit în maşina poliţiei, în timp ce medicul legist nu putuse să se pronunţe cu privire la ipoteza unei automutilări din partea poliţistului sau cu privire la natura obiectului ascuţit despre care se pretinde că a fost utilizat de reclamant. Aceasta nu poate decât să constate lipsa de profesionalism de care au dat dovadă poliţiştii în această privinţă, confiscând cuţitul, despre care se pretinde că a fost utilizat de reclamant, în condiţii inadecvate (fără o descriere detaliată a cuţitului, fără vreo precizare cu privire la ora descoperirii sale şi fără o sigilare corespunzătoare) care au făcut, de altfel, să fie inutilă orice expertiză dactiloscopică, cu toate că le revenea sarcina de a-şi lua toate precauţiile necesare pentru a garanta colectarea probelor (a se vedea Celniku împotriva Greciei, nr. 21449/04, pct. 66-67, 5 iulie 2007). De altfel, Curtea observă că argumentul întemeiat pe inutilitatea unei expertize dactiloscopice nu este menţionat decât în observaţiile Guvernului. Potrivit elementelor pe care le deţine Curtea, nicio autoritate nu s-a pronunţat în acest sens în timpul anchetei.", "147. În aceste condiţii, nu se poate considera că autorităţile au încercat cu adevărat să afle dacă reclamantul era înarmat sau nu cu un cuţit şi dacă îl lovise cu cuţitul pe L.N.D. Insuficienţa elementelor factuale şi a probelor colectate împiedică aprecierea Curţii cu privire la faptele cauzei întemeindu-se pe constatările făcute de autorităţile naţionale. În consecinţă, omisiunile imputabile organelor de cercetare penală descrise mai sus determină Curtea să respingă argumentul Guvernului potrivit căruia rana reclamantului a fost provocată de riposta unui poliţist pe care îl agresase cu un cuţit şi care se afla, prin urmare, în legitimă apărare. O concluzie diferită ar însemna să se admită că autorităţile pot extrage beneficii de pe urma propriilor deficienţe şi să se permită autorilor unor acte potenţial letale să scape de răspundere.", "148. Curtea identifică alte omisiuni şi contradicţii în ancheta desfăşurată de autorităţi. În ceea ce priveşte probele privind traiectoria glonţului tras de L.N.D., Curtea subliniază că observaţiile din raportul de expertiză întocmit la 28 februarie 2001 de medicul legist A.P. sunt contradictorii cu concluziile menţionate în acesta (supra, pct. 67). Or, prima decizie prin care s-a dispus încetarea urmăririi penale, pronunţată la 24 iulie 2001, s-a întemeiat tocmai pe acest raport. Cu toate acestea, doar la 15 mai 2002, la mai mult de un an după aceasta, a fost rectificată contradicţia respectivă de comisia de control a INML. De asemenea, Curtea observă că L.N.D. nu a fost audiat de parchet decât la 11 iulie 2001, şi anume la un an şi două luni de la deschiderea anchetei.", "149. În plus, Curtea observă că prim-procurorul de la parchetul militar de pe lângă Tribunalul Militar Teritorial Bucureşti a anulat prima decizie prin care s-a dispus încetarea urmăririi penale menţionată anterior la 10 decembrie 2001, pe motiv că ancheta era incompletă şi că aceasta ar fi trebuit condusă de însuşi procurorul, şi că a enumerat măsurile de cercetare judecătorească care trebuiau luate. Totuşi, din elementele aflate la dosarul anchetei comunicat de Guvern nu reiese că parchetul militar pe de o parte şi parchetul civil pe de altă parte ar fi luat măsurile de cercetare judecătorească complementare necesare pentru finalizarea anchetei (supra, pct. 75-81). Acestea s-au limitat să solicite avizul comisiei de control a INML şi să îl interogheze din nou pe L.N.D., după care parchetul civil a pronunţat o nouă decizie prin care s-a dispus încetarea urmăririi penale la 23 iulie 2003. Curtea consideră ca deosebit de surprinzător faptul că parchetul militar şi parchetul civil nu au ţinut deloc seama de instrucţiunile oferite de primprocurorul de la parchetul militar (a se vedea, în acelaşi sens, Barbu Anghelescu împotriva României, nr. 46430/99, pct. 68-69, 5 octombrie 2004).", "150. Având în vedere consideraţiile precedente, Curtea concluzionează că, deoarece nu a demonstrat că forţa potenţial letală utilizată împotriva primului reclamant nu depăşise ceea ce era „absolut necesar”, că era strict „proporţională” şi urmărea unul din scopurile autorizate de art. 2 § 2, răspunderea statului este angajată în speţă.", "Prin urmare, a fost încălcată această dispoziţie din punct de vedere material.", "", "2. Cu privire la pretinsa insuficienţă a anchetei", "", "a) Argumentele părţilor", "", "i) Argumentul reclamantului", "", "151. Reclamantul denunţă lipsa unei anchete efective, aprofundate şi imparţiale cu privire la evenimentele care aproape că l-au costat viaţa.", "152. Acesta susţine că ancheta nu s-a derulat cu celeritatea necesară, subliniind că, după ce au colectat primele probe în urma evenimentelor din 19 mai 2000, autorităţile au lăsat să treacă o perioadă de timp importantă fără să ia măsuri de cercetare judecătorească. Astfel, martorii nu ar fi fost interogaţi de un procuror militar în condiţiile impuse de lege decât după nouăsprezece luni de la deschiderea anchetei, iar expertizele medico-legale nu ar fi fost dispuse decât la un an după aceasta. În afară de aceasta, parchetul ar fi adresat INML originalul materialului de urmărire penală, ceea ce ar fi întrerupt ancheta timp de mai multe luni. În plus, parchetul ar fi întârziat, fără vreun motiv valabil, să achite taxele datorate pentru raportul INML.", "153. De altfel, procurorii militari însărcinaţi cu ancheta au dat dovadă de lipsă de imparţialitate. Aceştia ar fi încercat să influenţeze martorii în momentul primelor depoziţii ale acestora. De asemenea, aceştia nu şi-au îndeplinit obligaţia de a conduce ancheta personal, martorii fiind audiaţi de colegii poliţiştilor implicaţi. Cele trei persoane care au fost obligate să depună mărturie la inspectorat au fost reţinute aici până dimineaţa, deşi poliţiştilor implicaţi li s-ar fi solicitat doar să redacteze rapoarte, iar aceştia nu au fost audiaţi decât după mai multe luni.", "154. În plus, procurorii militari au dat dovadă de lipsă de imparţialitate obiectivă în privinţa poliţiştilor, deoarece şi unii, şi alţii erau militari activi aparţinând unei structuri ierarhice, fapt subliniat de Curte în hotărârea Bursuc împotriva României (nr. 42066/98, 12 octombrie 2004).", "155. Ancheta a avut un caracter superficial. Parchetul nu a pus în aplicare toate măsurile prescrise de decizia din 10 decembrie 2001 prin care se dispusese continuarea anchetei, iar procurorii însărcinaţi cu cazul nu ar fi trebuit să răspundă de această neaplicare. Parchetul s-a limitat să obţină avizul comisiei de control a INML şi să îl audieze pe L.N.D.", "156. În cele din urmă, ar trebui reamintite anomaliile anchetei, descrise din perspectiva aspectului material al art. 2 din convenţie (concluzii atipice ale rapoartelor medico-legale privind traiectoria glonţului, imprecizie cu privire la natura obiectului ascuţit despre care se pretinde că a fost utilizat de reclamant – cuţit sau sabie –, lipsa anchetei privind provenienţa cuţitului descoperit în maşina poliţiei, a se vedea supra pct. 114 şi urm. pentru informaţii mai detaliate). În plus, confiscarea cuţitului nu a fost efectuată în condiţiile impuse de lege, întrucât procesul-verbal redactat la momentul percheziţiei la faţa locului nu conţinea nicio descriere precisă a cuţitului şi nu menţiona ora descoperirii sale. În cele din urmă, confiscarea cuţitului a fost realizată cu încălcarea regulamentului de procedură referitor la ambalarea şi sigilarea obiectelor pe care se află amprente, a căror păstrare este necesară.", "157. Reclamantul concluzionează că, în cazul în care un agent al statului a recurs la o forţă potenţial letală, nu este posibil să se limiteze la o anchetă confuză, cu vicii de procedură şi contradicţii.", "", "ii) Argumentul Guvernului", "", "158. Guvernul contestă argumentul reclamantului. Acesta consideră că iniţial parchetul militar teritorial, iar ulterior parchetul civil au desfăşurat o anchetă efectivă şi obiectivă în prezenta cauză. În ceea ce priveşte caracterul efectiv al anchetei, acesta susţine că toate mijloacele de probă utile – depoziţii ale martorilor, verificări la faţa locului, prelevări de eşantioane, examen balistic, expertize medico-legale, rapoarte şi depoziţii ale agenţilor de poliţie implicaţi – au fost administrate în vederea stabilirii complete a faptelor.", "159. În ceea ce priveşte caracterul obiectiv al anchetei, Guvernul subliniază că procurorii militari şi poliţiştii erau într-adevăr ofiţeri activi la momentul faptelor, dar aparţineau unor structuri diferite, procurorii militari fiind subordonaţi din punct de vedere ierarhic Ministerului Justiţiei, iar poliţiştii Ministerului de Interne. În plus, poliţiştii de la inspectoratul unde au fost depuse primele mărturii în seara dramei, al căror singur rol ar fi constat în facilitarea redactării depoziţiilor martorilor, nu au participat în mod activ la anchetă. Aceştia nu au intervenit în derularea anchetei şi nu au efectuat acte de procedură. De altfel, prezenţa lor în camerele de interogatoriu a fost sancţionată prin anularea primei decizii de încetare a urmăririi penale din 24 iulie 2001, pronunţată tocmai pentru că martorii nu fuseseră audiaţi direct de procurorul militar. În cele din urmă, ancheta a fost finalizată de parchetul civil după modificarea statutului poliţiştilor.", "", "b) Motivarea Curţii", "", "i) Principii generale", "", "160. Curtea reaminteşte că obligaţia de a proteja dreptul la viaţă pe care îl impune art. 2, coroborată cu datoria generală care îi revine statului în temeiul art. 1 din convenţie de „a recunoaşte oricărei persoane aflate sub jurisdicţia [sa], drepturile şi libertăţile definite [...] [în] convenţie”, presupune şi impune desfăşurarea unei forme de anchetă oficială efectivă atunci când recurgerea la forţă a cauzat moartea unei persoane (a se vedea, mutatis mutandis, McCann şi alţii, citată anterior, pct. 161, şi Kaya împotriva Turciei, 19 februarie 1998, pct. 105, Culegere 1998I). O astfel de anchetă trebuie să aibă loc de fiecare dată când o persoană decedează în urma recurgerii la forţă, fie că autorii pretinşi sunt agenţi ai statului sau terţi [Tahsin Acar împotriva Turciei (MC), nr. 26307/95, pct. 220, CEDO 2004III]. Investigaţiile trebuie să fie, în special, aprofundate, imparţiale şi atente [Çakıcı împotriva Turciei (MC), nr. 23657/94, pct. 86, CEDO 1999IV].", "161. Indiferent de modalităţile de anchetă, autorităţile trebuie să acţioneze din oficiu, imediat ce situaţia le este adusă la cunoştinţă. Acestea nu pot lăsa la latitudinea rudelor victimei iniţiativa de a depune o plângere formală sau de a-şi asuma răspunderea unei proceduri de anchetă [a se vedea, de exemplu, mutatis mutandis, İlhan împotriva Turciei (MC), nr. 22277/93, pct. 63, CEDO 2000VII, şi Finucane împotriva Regatului Unit, nr. 29178/95, pct. 67, CEDO 2003-VIII].", "162. Ancheta desfăşurată trebuie, de asemenea, să fie efectivă, adică să permită să conducă la identificarea şi, eventual, pedepsirea persoanelor vinovate [Ramsahai şi alţii împotriva Ţărilor de Jos (MC), nr. 52391/99, pct. 324, CEDO 2007VI]. Este vorba, aici, de o obligaţie care nu vizează rezultatul, ci mijloacele. Autorităţile trebuie să fi luat măsurile care le erau rezonabil accesibile pentru a obţine dovezi privind incidentul [Tanrıkulu (MC), nr. 23763/94, pct. 101-110, CEDO 1999-IV, pct. 109, şi Salman împotriva Turciei (MC), nr. 21986/93, pct. 106, CEDO 2000-VII].", "163. Natura şi gradul examinării care răspund criteriului minim de eficienţă a anchetei depind de circumstanţele speţei. Acestea sunt apreciate pe baza tuturor faptelor relevante şi în funcţie de realităţile practice ale anchetei. Nu este posibilă reducerea varietăţii de situaţii care se pot produce la o simplă listă de anchete sau la alte criterii simplificate (Tanrıkulu, citată anterior, Kaya, citată anterior, pct. 89-91, Güleç împotriva Turciei, hotărârea din 27 iulie 1998, Culegere 1998-IV, p. 17321733, pct. 79-81, şi Velikova, citată anterior, pct. 80).", "164. În acest context, o cerinţă de celeritate şi diligenţă rezonabilă este implicită. Trebuie să se admită că pot exista obstacole sau dificultăţi care împiedică evoluţia anchetei într-o situaţie specială. Totuşi, un răspuns rapid din partea autorităţilor, atunci când este vorba de anchetarea folosirii forţei letale, poate fi, în general, considerat drept esenţial pentru a păstra încrederea publicului în respectarea principiului legalităţii şi pentru a evita orice aparenţă de complicitate sau de toleranţă faţă de acte ilegale (McKerr împotriva Regatului Unit, nr. 28883/95, pct. 114, CEDO 2001-III).", "165. Din aceleaşi motive, publicul trebuie să aibă dreptul de a verifica în mod suficient ancheta sau concluziile sale, astfel încât să poată fi contestată răspunderea atât în practică, cât şi în teorie. Gradul impus de control public poate varia de la o situaţie la alta. Totuşi, în toate cazurile, rudele victimei trebuie asociate procedurii în măsura în care este necesar pentru protecţia intereselor lor legitime (Güleç, citată anterior, pct. 82, şi McKerr, citată anterior, pct. 148).", "166. Curtea apreciază că aceste principii sunt aplicabile în speţă, întrucât forţa utilizată de poliţie împotriva reclamantului a pus în pericol viaţa acestuia.", "", "ii) Situaţia în speţă", "", "167. Curtea constată că a avut totuşi loc o anchetă în prezenta cauză. Parchetul de pe lângă Tribunalul Militar Teritorial Bucureşti s-a sesizat în privinţa cauzei şi a anchetat atât în ceea ce priveşte susţinerile potrivit cărora L.N.D. trăsese în reclamant, cât şi cu privire la acuzaţia de ultraj adusă împotriva acestuia din urmă. Întrucât normele privind competenţa au fost modificate, continuarea anchetei a fost încredinţată parchetului civil. Acesta a pronunţat o rezoluţie de încetare a urmăririi penale privind rana cauzată reclamantului pe motiv că L.N.D. acţionase în legitimă apărare. Curtea trebuie să facă în prezent o apreciere a caracterului „efectiv” al anchetei şi a diligenţei cu care a fost desfăşurată.", "168. Curtea reaminteşte că, pentru ca o anchetă efectuată cu privire la fapte de omor sau rele tratamente comise de agenţi ai statului să poată fi definită drept efectivă, este necesar ca persoanele însărcinate cu efectuarea anchetei şi cele care efectuează investigaţiile să fie independente de cele implicate în evenimente [a se vedea, de exemplu, Güleç împotriva Turciei, 27 iulie 1998, pct. 81-82, Culegere 1998-IV, şi Öğur împotriva Turciei (MC) nr. 21954/93, CEDO 1999-III]. Aceasta presupune nu numai lipsa oricărei legături ierarhice sau instituţionale, ci şi o independenţă practică (a se vedea, de exemplu, Ergı împotriva Turciei, 28 iulie 1998, pct. 8384, Culegere 1998-IV, şi Kelly şi alţii împotriva Regatului Unit, nr. 30054/96, pct. 114, 4 mai 2001).", "169. Curtea constată mai întâi că independenţa procurorilor militari care au condus ancheta este pusă la îndoială în ceea ce priveşte reglementarea naţională în vigoare la momentul faptelor. Într-adevăr, aceasta a avut ocazia să constate că a fost încălcat art. 3 sub aspect procedural din cauza lipsei de independenţă a procurorilor militari însărcinaţi cu conducerea anchetei penale deschise în urma unor acuzaţii de rele tratamente îndreptate împotriva unor agenţi de poliţie (Barbu Anghelescu, citată anterior, pct. 67, şi Bursuc împotriva României, citată anterior, pct. 107). A constatat că, la momentul respectiv, aceştia din urmă erau cadre militare active, la fel ca procurorii militari, deţineau, prin urmare, grade militare, beneficiau de toate privilegiile aferente funcţiilor lor, erau răspunzători de încălcarea regulilor de disciplină militară şi făceau parte din structura militară constituită pe principiul subordonării ierarhice (Barbu Anghelescu, citată anterior, pct. 40-43). Curtea reiterează constatarea sa anterioară şi nu identifică niciun motiv pentru care s-ar îndepărta de aceasta în prezenta cauză (a se vedea, de asemenea, Melinte împotriva României, nr. 43247/02, pct. 27, 9 noiembrie 2006).", "170. Pe de altă parte, Curtea reţine că, deşi cauza a fost trimisă Parchetului de pe lângă Tribunalul Bucureşti la 13 iunie 2003, acesta din urmă s-a mulţumit să îl audieze pe poliţistul respectiv şi să pronunţe încetarea urmăririi penale o lună mai târziu, la 23 iulie 2003. Intervenţia acestui parchet nu este suficientă, conform Curţii, să atenueze lipsa de independenţă a procurorilor militari care obţinuseră majoritatea probelor în cursul primelor etape ale anchetei care au o importanţă deosebită (a se vedea, mutatis mutandis, Velcea şi Mazăre împotriva României, nr. 64301/01, pct. 112, 1 decembrie 2009).", "171. În continuare, Curtea observă că lipsa de independenţă a procurorilor militari, rezultând din existenţa acestei legături de natură instituţională, s-a tradus concret, în speţă, prin lipsa de imparţialitate în modul în care aceştia au condus ancheta deschisă pentru actele lui L.N.D.", "172. Curtea subliniază că, în loc să interogheze poliţiştii implicaţi în incidentul din 19 mai 2000, procurorul însărcinat cu ancheta s-a mulţumit să le solicite redactarea de rapoarte cu privire la faptele în litigiu. Fără să nege utilitatea acestor rapoarte, Curtea apreciază că acestea nu puteau în niciun caz să înlocuiască audierea persoanelor în cauză în cadrul unei anchete penale. În această privinţă, Curtea constată că, din elementele aflate la dosarul anchetei penale care se află în posesia sa, reiese că L.N.D. nu a fost audiat de parchet decât la 11 iulie 2001, şi anume la un an şi două luni de la deschiderea anchetei (a se vedea, a contrario, pentru un termen de trei zile considerat rezonabil de Curte, Kelly şi alţii, citată anterior, pct. 113).", "173. În plus, Curtea observă că desfăşurarea anchetei a făcut obiectul unor amânări evidente. Astfel, expertiza medico-legală privind reclamantul nu a fost dispusă de parchet decât la 26 septembrie 2000, şi anume la mai mult de patru luni de la deschiderea anchetei. Expertiza în cauză a fost realizată după mai mult de cinci luni, la 28 februarie 2001, iar comisia de control a INML nu a confirmat-o decât la 15 mai 2002, şi anume după aproximativ un an şi trei luni, în pofida contradicţiilor flagrante care existau între observaţiile şi concluziile raportului de expertiză. La aceasta se adaugă faptul că parchetul a transmis INML originalul dosarului de anchetă, ceea ce a provocat o întrerupere de mai multe luni în conducerea investigaţiilor.", "174. În cele din urmă, în ceea ce priveşte asocierea reclamanţilor la procedură, Curtea reaminteşte că divulgarea sau publicarea unor rapoarte ale poliţiei şi a unor elemente privind anchetele poate să ridice probleme sensibile şi să aibă efecte prejudiciabile pentru persoane particulare sau pentru alte anchete. Prin urmare, nu putem considera ca o cerinţă care rezultă în mod automat de la art. 2 faptul că rudele unei victime pot avea acces la anchetă pe întreaga durată a desfăşurării acesteia. Accesul de care trebuie să beneficieze publicul sau rudele victimei poate fi acordat în alte stadii ale procedurilor existente (a se vedea, printre altele, McKerr, citată anterior, pct. 129). În plus, Curtea consideră că art. 2 nu le impune autorităţilor însărcinate cu ancheta obligaţia de a răspunde oricărei cereri de investigare ce poate fi formulată de o rudă a victimei în cursul anchetei (Ramsahai, citată anterior, pct. 348).", "175. În speţă, Curtea observă că decizia de încetare a urmăririi penale din 24 iulie 2001 nu a fost comunicată reclamantului. Parchetul s-a limitat să comunice persoanei în cauză dispozitivul deciziei printr-o scrisoare care, de altfel, nu i-a parvenit (supra, pct. 71). Cererea de comunicare a unei copii integrale a deciziei în cauză, formulată de reclamant la 10 octombrie 2001, a rămas fără răspuns. Avocatul persoanei în cauză, care formulase o cerere identică, a fost, de asemenea, refuzat şi nu a putut consulta această decizie şi nici dosarul integral la faţa locului decât la 7 martie 2002. Or, nemotivarea unei decizii de încetare a urmăririi penale, pronunţată într-o cauză care face obiectul unei controverse, poate în sine să afecteze încrederea publicului şi riscă să priveze victimele, precum şi rudele acestora, de acces la informaţii privind o chestiune crucială pentru acestea şi să împiedice orice contestaţie eficace a deciziei (a se vedea, de asemenea, Velcea şi Mazăre, citată anterior, pct. 114). Prin urmare, controlul publicului şi accesul familiei la anchetă, care au un caracter imperativ, au lipsit în speţă.", "176. Curtea apreciază că elementele de mai sus îi sunt suficiente pentru a constata că procedurile privind incidentul din 19 mai 2000 nu pot fi considerate drept o anchetă rapidă şi efectivă. În consecinţă, autorităţile române nu au respectat obligaţia procedurală care rezultă din art. 2 din convenţie. Prin urmare, şi în această privinţă, a fost încălcată dispoziţia respectivă.", "", "II. Cu privire la pretinsa încălcare a art. 3 din convenţie", "", "177. Primul reclamant susţine că vătămările corporale grave care i-au fost cauzate la momentul interpelării sale de către poliţist – care l-ar fi lovit cu pumnii la cap, precum şi la faţă, şi l-ar fi împins de mai multe ori în zidul spitalului – şi focul de armă a cărui victimă a fost trebuie să fie calificate drept acte de tortură. De asemenea, reluând argumentele formulate din perspectiva art. 2 din convenţie, acesta pretinde că susţinerile respective nu au făcut obiectul unei anchete prompte, imparţiale şi efective. Acesta invocă art. 3 din convenţie, redactat după cum urmează:", "", "„Nimeni nu poate fi supus torturii, nici pedepselor sau tratamentelor inumane ori degradante.”", "", "178. Guvernul susţine că reclamantul nu a adus nicio probă tangibilă în sprijinul afirmaţiilor sale de tortură. În cazul în care persoana în cauză ar fi suferit vătămările corporale pe care le denunţă, aceasta ar fi prezentat urme profunde pe care medicii le-ar fi observat şi consemnat. Or, fişa de internare din 19 mai 2000 şi examenele tomografice nu conţin nicio observaţie în acest sens. În ceea ce priveşte focul de armă, Guvernul susţine că poliţistul trăsese în legitimă apărare, fără să aibă intenţia de a aplica reclamantului tratamente contrare art. 3 din convenţie. În ceea ce priveşte aspectul procedural al capătului de cerere, Guvernul precizează că ancheta desfăşurată cu privire la evenimentele în litigiu se referea, de asemenea, la acuzaţiile de rele tratamente, care constituiau elementul material al infracţiunii de omucidere. Făcând trimitere la argumentele pe care le-a expus din perspectiva art. 2 din convenţie, acesta constată caracterul efectiv al anchetei în cauză.", "179. Curtea subliniază că acest capăt de cerere este legat de cel examinat mai sus din perspectiva art. 2 din convenţie şi trebuie, prin urmare, să fie de asemenea declarat admisibil.", "180. Totuşi, ţinând seama de constatările privind încălcarea art. 2 din convenţie (supra, pct. 150 şi 176), Curtea nu consideră necesar să se recurgă la o analiză suplimentară din perspectiva art. 3 din convenţie.", "", "III. Cu privire la pretinsa încălcare a art. 6 § 1 şi a art. 13 din convenţie coroborate cu art. 2 şi art. 3", "", "181. Reclamantul pretinde că absenţa unei anchete efective privind rana cauzată de glonţ a cărui victimă a fost şi acuzaţiile de rele tratamente formulate de el l-a împiedicat să sesizeze o instanţă cu o cerere de despăgubire. În acest sens, invocă art. 6 § 1 din convenţie, ale cărui fragmente relevante sunt redactate după cum urmează:", "", "„Orice persoană are dreptul la judecarea cauzei sale în mod echitabil [...], de către o instanţă [...], care va hotărî [...] asupra încălcării drepturilor şi obligaţiilor sale cu caracter civil [...]”", "", "De asemenea, acesta invocă art. 13 din convenţie care prevede:", "", "„Orice persoană ale cărei drepturi şi libertăţi recunoscute de [...] convenţie au fost încălcate are dreptul de a se adresa efectiv unei instanţe naţionale, chiar şi dacă încălcarea ar fi fost comisă de persoane care au acţionat în exercitarea atribuţiilor lor oficiale.”", "", "182. Curtea a considerat întotdeauna că este necesar să fie examinate capetele de cerere întemeiate pe inexistenţa, nelegalitatea sau ineficacitatea procedurilor de despăgubire din perspectiva art. 13 din convenţie, ale cărui garanţii sunt mai extinse decât cele ale art. 6, atunci când sunt invocate în faţa sa încălcări ale art. 2 şi 3 (a se vedea, în ceea ce priveşte art. 2 din convenţie, Kaya împotriva Turciei, citată anterior, pct. 105 şi, în ceea ce priveşte art. 3, Aydın împotriva Turciei, 25 septembrie 1997, pct. 102, Culegere 1997VI şi Egmez, citată anterior, pct. 102).", "183. Prin urmare, Curtea va examina capătul de cerere al reclamantului din perspectiva art. 13 din convenţie.", "", "A. Argumentele părţilor", "", "184. Guvernul susţine mai întâi că autorităţile au condus o anchetă aprofundată, efectivă şi independentă cu privire la acuzaţiile de tentativă de omor şi lovire şi alte violenţe formulate de persoana în cauză şi că ofiţerul de poliţie respectiv a fost exonerat de orice răspundere penală deoarece acţionase în legitimă apărare.", "185. Subliniind că încetarea urmăririi penale nu are autoritate de lucru judecat pe plan civil, Guvernul susţine în continuare că decizia de încetare a urmăririi penale pronunţată de parchet la 23 iulie 2003 nu îl împiedica pe reclamant să sesizeze o instanţă civilă în vederea obţinerii unei despăgubiri pentru atingere adusă vieţii şi rele tratamente în temeiul art. 998-999 şi al art. 1000 alin. (3) C. civ. Acesta adaugă că cheltuielile de judecată aferente unei asemenea acţiuni nu se pot interpreta ca o restricţie la dreptul de acces la instanţă, ţinând seama de posibilităţile de reducere, de scutire, de amânare sau de eşalonare prevăzute de Legea nr. 146/1997. În acest sens, se sprijină pe un raport din care reiese că Ministerul de Finanţe a admis 1 023 din 1 565 de cereri de acordare a unor facilităţi de plată a cheltuielilor de judecată înregistrate în perioada 2000-2002, adăugând că OUG nr. 149/2003 autorizează instanţele înseşi să acorde asemenea facilităţi. În cele din urmă, precizează că reclamantul ar fi putut introduce o acţiune în despăgubiri prevalându-se de dispoziţiile Ordonanţei Guvernului nr. 137/2000 privind prevenirea şi sancţionarea tuturor formelor de discriminare, acţiune scutită de taxe judiciare. Acesta susţine că îndoielile exprimate de persoana în cauză cu privire la eficacitatea acestor căi de recurs nu pot, în niciun caz, să îl scutească de obligaţia de a le epuiza.", "186. Reclamantul pretinde că nu ar fi putut să se constituie parte civilă în procedura penală decât în cazul în care procurorul ar fi decis să înceapă urmărirea penală. Acesta susţine că încetarea urmăririi penale pronunţată în speţă l-a privat de dreptul său de acces la o instanţă competentă pentru examinarea cererii sale de reparaţie a unui prejudiciu care decurge din fapte de natură penală.", "Acţiunea în despăgubiri întemeiată pe art. 998-999 C. civ. sau acţiunea privind o formă de discriminare sancţionată de OG nr. 137/2000 pe care ar fi putut să o exercite ar fi fost destinate eşecului din cauza superficialităţii, a ineficacităţii şi a lipsei de imparţialitate a anchetei penale. De asemenea, exercitarea acţiunii întemeiate pe răspunderea civilă delictuală l-ar fi constrâns să plătească o taxă judiciară mare. Imposibilitatea în care s-ar fi aflat de a îndeplini această condiţie din cauza sărăciei ar fi reprezentat în sine un obstacol în calea sesizării instanţelor civile. Pe de altă parte, posibilitatea de a obţine facilităţi de plată ar fi fost pur teoretică deoarece măsurile de aplicare a dispoziţiilor relevante în domeniu nu ar fi fost adoptate. De asemenea, scutirea de plata taxei judiciare ar fi fost singura soluţie accesibilă reclamantului dintre toate cele enumerate de Guvern. Or, din raportul prezentat de acesta, ar reieşi că doar 39,8% din cererile de scutire fuseseră admise de Ministerul de Finanţe. De asemenea, ar trebui să se sublinieze că Guvernul nu a prezentat nicio decizie prin care acest minister să fi admis o cerere de scutire într-o procedură îndreptată împotriva statului.", "187. În cele din urmă, ar trebui să se denunţe lipsa de acces la investigaţiile desfăşurate în speţă şi pasivitatea autorităţilor în ceea ce priveşte relele tratamente aplicate înaintea focului de armă.", "", "B. Motivarea Curţii", "", "1. Cu privire la admisibilitate", "", "188. Curtea constată că acest capăt de cerere nu este în mod vădit nefondat în sensul art. 35 § 3 din convenţie. De asemenea, Curtea subliniază că acesta nu prezintă niciun alt motiv de inadmisibilitate. Prin urmare, este necesar să fie declarat admisibil.", "", "2. Cu privire la fond", "", "189. Curtea reafirmă că art. 13 din convenţie garantează existenţa în dreptul intern a unei căi de atac care să permită prevalarea de drepturile şi libertăţile din convenţie, astfel cum sunt consacrate în aceasta. Prin urmare, această dispoziţie are drept consecinţă impunerea unei căi de atac interne care permite instanţei naţionale competente să se pronunţe cu privire la conţinutul unei „plângeri credibile” întemeiate pe convenţie şi să ofere măsurile de reparaţie corespunzătoare, chiar dacă statele contractante beneficiază de o anumită marjă de apreciere cu privire la modul de a se conforma obligaţiilor impuse de aceasta.", "190. Domeniul de aplicare a obligaţiei care decurge din art. 13 variază în funcţie de natura capătului de cerere pe care reclamantul îl întemeiază pe convenţie. Cu toate acestea, calea de atac prevăzută la art. 13 trebuie să fie „efectivă” atât în practică, cât şi în drept, în sensul că exercitarea acesteia nu trebuie să fie împiedicată în mod nejustificat de actele sau omisiunile autorităţilor din statul pârât (Aydın împotriva Turciei, citată anterior, pct. 103; Cobzaru, citată anterior, pct. 80).", "191. În consecinţă, având în vedere importanţa fundamentală a drepturilor garantate de art. 2 şi 3 din convenţie, art. 13 impune, atunci când se află în litigiu circumstanţele unui deces sau ale unei agresiuni potenţial letale, investigaţii aprofundate şi efective, care să poată conduce la identificarea şi sancţionarea persoanelor răspunzătoare pentru fapte şi care să presupună un acces efectiv al reclamantului la procedura de anchetă, pe lângă plata unei despăgubiri, dacă este cazul (Kaya, citată anterior, pct. 107, şi Cobzaru, citată anterior, pct. 82).", "192. Curtea reaminteşte că a constatat, de asemenea, încălcarea art. 2 din convenţie din punct de vedere material şi procedural (supra, pct. 150 şi 176). În aceste condiţii, îi revine sarcina de a verifica dacă o acţiune civilă în despăgubiri, îndreptată împotriva autorului tratamentelor denunţate de reclamant, constituie o cale de atac efectivă în sensul art. 13.", "193. În această privinţă, Curtea reaminteşte că a examinat deja acuzaţii de deces şi de rele tratamente vizând agenţi ai statului român şi că a hotărât că, deşi instanţele civile nu erau obligate în mod formal de aprecierea faptelor de către autorităţile de urmărire penală, importanţa atribuită anchetei penale care preceda sesizarea instanţei civile era de o asemenea natură încât orice altă acţiune civilă distinctă, inclusiv o cerere de despăgubire, ar fi fost iluzorie şi teoretică, deoarece, în practică, chiar şi probele cele mai convingătoare ar fi fost respinse (Cobzaru, citată anterior, pct. 83, Rupa, citată anterior, pct. 190, şi, mai recent, Carabulea împotriva României, citată anterior, pct. 166).", "194. În speţă, Curtea constată că Guvernul nu a prezentat niciun element care să poată conduce la o concluzie diferită. Nu i-a fost prezentată nicio decizie a vreunei instanţe civile care să infirme concluziile privind încetarea urmăririi penale, dispusă de un procuror, cu privire la realitatea faptelor imputate unui poliţist.", "195. Având în vedere consideraţiile precedente şi circumstanţele din prezenta cauză, Curtea concluzionează că respectivele căi de atac civile evocate de Guvern nu au caracterul efectiv impus de art. 13 din convenţie.", "196. Aceste elemente sunt suficiente Curţii pentru a concluziona că a fost încălcată această dispoziţie, coroborată cu art. 2 din convenţie. De altfel, ţinând seama de această constatare, Curtea nu consideră necesar să se recurgă la o analiză suplimentară din perspectiva art. 13, coroborat cu art. 3 din convenţie.", "", "IV. Cu privire la pretinsa încălcare a art. 14, coroborat cu art. 2 şi art. 3 din convenţie", "", "197. Reclamantul se pretinde victima unei încălcări a art. 14, coroborat cu art. 2 şi art. 3 din convenţie, susţinând că punerea în pericol a vieţii sale, relele tratamente suferite, precum şi deficienţele anchetei rezultau din atitudinea discriminatorie a autorităţilor faţă de persoanele de etnie romă. Art. 14 din convenţie se citeşte după cum urmează:", "", "„Exercitarea drepturilor şi libertăţilor recunoscute de [...] convenţie trebuie să fie asigurată fără nicio deosebire bazată, în special, pe sex, rasă, culoare, limbă, religie, opinii politice sau orice alte opinii, origine naţională sau socială, apartenenţă la o minoritate naţională, avere, naştere sau orice altă situaţie.”", "", "A. Argumentele părţilor", "", "198. Reclamantul susţine că apartenenţa sa la etnia romă şi atitudinea discriminatorie a autorităţilor – poliţişti şi procurori – faţă de romi au jucat un rol în încălcarea drepturilor sale în temeiul art. 2 şi art. 3 din convenţie. Acesta subliniază că procurorul consemnase, în procesul-verbal al anchetei la faţa locului, realizată la 19 mai 2000, că ofiţerul de poliţie, autor al focului de armă, „afirma că fusese agresat de un ţigan”. Pe de altă parte, modul în care poliţia a prezentat informaţii presei cu privire la prezenta cauză ar fi fost, de asemenea, discriminatoriu. Mai multe cauze – inclusiv cea a persoanei în cauză – vizând persoane de origine romă ar fi fost prezentate astfel încât să inculce opiniei publice ideea potrivit căreia ţiganii se comportă agresiv. Pe de altă parte, autorităţile române nu şi-au îndeplinit obligaţia care le revenea de a lua toate măsurile posibile pentru a verifica dacă un comportament discriminatoriu putuse sau nu să joace un rol în evenimente (Natchova, citată anterior).", "199. Guvernul apreciază nu se poate distinge în speţă nicio diferenţă de tratament nejustificată care să intre în domeniul de aplicare a art. 14 din convenţie. Poliţistul care a tras focul de armă ce l-a atins pe reclamant nu a formulat nicio declaraţie şi nu a manifestat niciun comportament discriminatoriu sau ofensator legat de originea etnică a persoanei în cauză. Dimpotrivă, a acţionat în legitimă apărare după o intervenţie care viza să protejeze viaţa unui alt cetăţean de etnie romă şi a condus persoana în cauză la spital, salvându-i viaţa.", "În plus, spre deosebire de cauza Moldovan împotriva României (nr. 2), [cererea nr. 41138/98 şi 64320/01, CEDO 2005VII (extrase)], în care se stabilise în mod clar că autorităţile avuseseră un comportament discriminatoriu, articolul de presă denunţat de reclamant nu preciza provenienţa informaţiilor. Prin urmare, atribuirea răspunderii pentru aceasta autorităţilor naţionale ar fi pură speculaţie. În aceste condiţii, trebuie să se constate că respectivul capăt de cerere al reclamantului nu este justificat.", "În ceea ce priveşte obligaţia autorităţilor de anchetare cu privire la eventualele motivaţii rasiste ale actelor imputate poliţistului în cauză, ar trebui să se constate că nu există în speţă niciun indiciu de comportament discriminatoriu. În plus, articolul de presă citat de reclamant nu a fost adus la cunoştinţa organelor de anchetă.", "", "B. Motivarea Curţii", "", "1. Cu privire la admisibilitate", "", "200. Curtea constată că acest capăt de cerere nu este în mod vădit nefondat în sensul art. 35 § 3 din convenţie. De asemenea, Curtea subliniază că acesta nu prezintă niciun alt motiv de inadmisibilitate. Prin urmare, este necesar să fie declarat admisibil.", "", "2. Cu privire la fond", "", "a) Cu privire la faptul dacă statul pârât este răspunzător în caz de punere în pericol a vieţii şi de rele tratamente aplicate ca urmare a rasei sau a originii etnice a victimei", "", "201. O discriminare constă în a trata în mod diferit, fără justificare obiectivă şi raţională, persoane aflate în situaţii comparabile (Willis împotriva Regatului Unit, nr. 36042/97, pct. 48, CEDO 2002-IV). Violenţa rasială constituie o atingere specială adusă demnităţii umane şi, ţinând seama de consecinţele sale periculoase, aceasta necesită o vigilenţă specială şi o reacţie viguroasă din partea autorităţilor. De aceea, acestea trebuie să recurgă la toate mijloacele de care dispun pentru a combate rasismul şi violenţa rasistă, consolidând astfel concepţia pe care democraţia o are despre societate, percepând diversitatea din aceasta nu ca ameninţare, ci ca bogăţie (Natchova, citată anterior, pct. 145).", "202. Sesizată cu privire la capătul de cerere al reclamantului, astfel cum a fost formulat de acesta, Curtea are sarcina de a stabili dacă rasismul a reprezentat sau nu un factor care a declanşat conduita imputată poliţistului şi a condus, astfel, la încălcarea art. 14 din convenţie.", "203. Curtea reaminteşte că, pentru aprecierea mijloacelor de probă, aceasta reţine criteriul probei „dincolo de orice dubiu rezonabil”. Aceasta nu exclude totuşi posibilitatea de a solicita guvernului pârât, în anumite cazuri în care este denunţată o discriminare, să respingă o pretenţie de discriminare întemeiată şi, în caz contrar, să constate încălcarea art. 14 din convenţie. Cu toate acestea, atunci când se pretinde – ca în speţă – că un act de violenţă ar fi motivat de prejudecăţi rasiale, un astfel de demers ar însemna să se solicite guvernului pârât să dovedească faptul că persoana respectivă nu a adoptat o atitudine subiectivă specială. Dacă, în sistemele juridice din numeroase ţări, proba efectului discriminatoriu al unei politici sau al unei decizii scuteşte de la dovedirea intenţiei în ceea ce priveşte o discriminare care ar fi avut loc în domeniul ocupării forţei de muncă sau al prestării de servicii, este dificil să se transpună acest demers într-o cauză în care un act de violenţă ar fi fost motivat de considerente rasiale (Natchova, citată anterior, pct. 157).", "204. În consecinţă, Curtea apreciază că, deşi comportamentul poliţistului în cauză face obiectul unor critici serioase, acesta nu reprezintă în sine un temei suficient pentru a se putea concluziona că tratamentul aplicat de poliţie reclamantului avea motivaţii rasiste. Pe de altă parte, deşi persoana în cauză se bazează pe informaţii publicate în presă despre incidente care se referă la cetăţeni romi, Curtea nu poate să nu ţină seama de faptul că singura sa preocupare este să stabilească dacă, în speţă, tratamentul aplicat reclamantului era motivat de rasism [Natchova, citată anterior, pct. 155; Bekos şi Koutropoulos împotriva Greciei, nr. 15250/02, pct. 66, CEDO 2005XIII (extrase)]. În plus, nu reiese din dosar, iar reclamantul nu a indicat autorităţilor interne sau Curţii, că poliţiştii implicaţi în incident ar fi făcut afirmaţii rasiste la momentul faptelor (Celniku, citată anterior, pct. 80; Vasil Sashov Petrov împotriva Bulgariei, nr. 63106/00, pct. 69, 10 iunie 2010; şi, a contrario, Natchova, citată anterior, pct. 153, Osman împotriva Bulgariei, nr. 43233/98, pct. 85 şi 86, 16 februarie 2006; Stoica împotriva României, nr. 42722/02, pct. 128, 4 martie 2008; şi Turan Cakir împotriva Belgiei, nr. 44256/06, pct. 80, 10 martie 2009).", "205. În rezumat, după ce a apreciat toate elementele relevante, Curtea nu consideră ca fiind stabilit dincolo de orice dubiu rezonabil că au existat atitudini rasiste care să joace un rol în tratamentul pe care ofiţerul de poliţie l-a aplicat reclamantului.", "", "b) Cu privire la faptul dacă statul pârât şi-a îndeplinit obligaţia de anchetare a ipotezei unui mobil rasist", "", "206. Curtea consideră că, atunci când anchetează incidente violente, autorităţile statului au, de asemenea, obligaţia de a lua toate măsurile rezonabile pentru a descoperi dacă exista o motivaţie rasistă şi pentru a stabili dacă sentimente de ură sau prejudecăţi întemeiate pe originea etnică au jucat un rol în evenimente. Desigur, este adeseori extrem de dificil în practică să se dovedească o motivaţie rasistă. Obligaţia statului pârât de a ancheta cu privire la eventuale conotaţii rasiste într-un act de violenţă este o obligaţie privind mijloacele şi nu de rezultat. Autorităţile trebuie să ia măsurile rezonabile, având în vedere circumstanţele, pentru a colecta şi a conserva probele, pentru a studia toate mijloacele concrete de a descoperi adevărul şi pentru a pronunţa decizii pe deplin motivate, imparţiale şi obiective, fără să omită fapte îndoielnice, revelatoare ale unui act de violenţă motivat prin considerente de rasă (Natchova, citată anterior, pct. 158-159).", "207. În speţă, Curtea a constatat deja că autorităţile române au încălcat art. 2 din convenţie deoarece nu au desfăşurat o anchetă efectivă cu privire la incident. Curtea consideră că trebuie să examineze separat capătul de cerere potrivit căruia acestea nu au verificat, de asemenea, dacă exista o legătură de cauzalitate între atitudinile rasiste invocate şi violenţele la care a recurs ofiţerul de poliţie împotriva reclamantului.", "208. În această privinţă, aceasta observă că autorităţile care au anchetat cu privire la punerea în pericol a vieţii reclamantului dispuneau de declaraţia dată de L.N.D. în faţa procurorului militar în cursul anchetei la faţa locului, realizată în seara dramei, în care precizase că „a fost agresat de un ţigan”. Curtea apreciază că acest unic element nu este în sine suficient pentru a determina autorităţile să verifice dacă violenţele la care ofiţerul de poliţie a recurs împotriva reclamantului aveau o motivaţie rasistă.", "", "c) Concluzie", "", "209. Având în vedere cele de mai sus, Curtea constată, prin urmare, că nu a fost încălcat art. 14 din convenţie, coroborat cu art. 2 şi art. 3 sub aspect material şi procedural.", "", "V. Cu privire la pretinsa încălcare a art. 34 din convenţie", "", "210. Reclamantul apreciază că refuzul parchetului militar teritorial de a autoriza avocatul acestuia să fotocopieze materialul de urmărire penală referitor la ancheta penală desfăşurată în speţă se interpretează ca un obstacol în calea dreptului său de recurs individual. Acesta invocă art. 34 din convenţie. Deşi, după o reîncadrare a faptelor realizată de Curte, aceste acuzaţii ale reclamantului au fost comunicate Guvernului din perspectiva art. 6 (dreptul de acces la instanţă) şi a art. 8 (dreptul la respectarea vieţii private) din convenţie, acestea vor fi examinate din perspectiva art. 34 din convenţie, după cum a indicat reclamantul (a se vedea, de asemenea, Ciupercescu împotriva României, nr. 35555/03, pct. 135, 15 iunie 2010).", "211. În ceea ce priveşte capătul de cerere întemeiat pe art. 34 din convenţie, Curtea apreciază că incidentul denunţat de reclamant nu a împiedicat introducerea prezentei cereri şi că acesta nu a împiedicat persoana în cauză să îşi susţină plângerile. În aceste circumstanţe, nu se poate deduce din refuzul parchetului o voinţă deliberată a autorităţilor de a împiedica exercitarea dreptului de recurs individual al reclamantului (a se vedea, mutatis mutandis, DamianBurueană şi Damian împotriva României, nr. 6773/02, pct. 120, 26 mai 2009).", "Reiese că acest capăt de cerere este în mod vădit nefondat şi trebuie respins în temeiul art. 35 § 3 şi 4 din convenţie.", "", "Partea II – cu privire la capetele de cerere invocate de cel de-al doilea şi cel de-al treilea reclamant", "", "VI. Cu privire la pretinsa încălcare a art. 3 din convenţie", "", "212. Din perspectiva art. 3 din convenţie, reclamanţii se plâng că au suferit un tratament degradant în cursul privării de libertate, în noaptea de 19 spre 20 mai 2000, şi pe care o consideră ilegală. De asemenea, aceştia susţin că declaraţiile lor nu au condus la o anchetă efectivă.", "", "A. Argumentele părţilor", "", "213. Cel de-al doilea şi cel de-al treilea reclamant se plâng că au fost reţinuţi în mod nelegal timp de zece ore la inspectoratul de poliţie în noaptea de 19 spre 20 mai 2000 şi că au fost privaţi de hrană, apă şi odihnă. În afară de aceasta, anchetatorii însărcinaţi cu interogatoriul lor i-ar fi supus la presiuni psihice pentru a-i determina să îşi modifice declaraţiile privind circumstanţele în care fusese tras focul de armă care l-a atins pe primul reclamant. Anchetatorii ar fi prelungit în mod deliberat interogatoriul cu scopul de a profita de oboseala lor şi de epuizarea lor fizică şi psihică pentru a-i constrânge să accepte depoziţiile mincinoase redactate de poliţie. Suferinţele fizice şi psihice acute, cauzate persoanelor în cauză, ar fi fost agravate de teama de consecinţe pe care refuzul lor de a-şi modifica depoziţiile le-ar fi putut genera în privinţa lor, deoarece anchetatorii le-ar fi adresat ameninţări directe. Al doilea reclamant s-ar fi izolat mult timp din cauza fricii pe care i-ar fi inspirat-o poliţiştii. Tratamentele denunţate aduc atingere art. 3 din convenţie.", "214. Durata excesivă a reţinerii lor nu poate fi justificată prin complexitatea cauzei întrucât aceasta nu prezenta nicio dificultate, autorul faptelor, martorii şi corpul delict fiind identificaţi de la început. În plus, nicio normă de procedură nu autoriza reţinerea martorilor, chiar şi pentru scurtă durată, iar întârzierea în cazul interogatoriului martorilor nu se poate explica prin faptul că o anchetă la faţa locului fusese iniţiată în prealabil. De altfel, faptul că ceilalţi martori nu au denunţat acţiunile criticate prin intermediul unei plângeri penale nu ar contrazice cu nimic argumentul persoanelor în cauză. În cele din urmă, motivul pentru care reclamanţii nu şi-au reiterat, cu ocazia şedinţei din 6 decembrie 2001, susţinerile privind rele tratamente s-ar justifica prin faptul că fuseseră audiaţi în calitate de martori şi că a trebuit să se limiteze să răspundă la întrebările adresate de procurorul militar cu privire la agresiunea primului reclamant.", "215. Guvernul susţine că reţinerea timp de mai multe ore la inspectoratul de poliţie, de care se plâng cei doi reclamanţi, se explică prin faptul că procurorul militar a trebuit să recurgă de îndată la o anchetă la faţa locului. Susţinerile persoanelor în cauză, potrivit cărora acestea ar fi fost supuse la presiuni şi li s-ar fi refuzat permisiunea de a-şi citi propriile declaraţii înainte de a le semna, chiar dacă nu au dat curs unei anchete, ar fi contrazise de faptul că acestea nu conţin nicio discordanţă în raport cu depoziţiile lor.", "216. De altfel, ceilalţi martori prezenţi în seara de 19 mai 2000 la inspectoratul de poliţie, şi anume fratele şi unchiul primului reclamant, nu s-ar fi plâns niciodată că ar fi fost supuşi unor presiuni. În plus, cu ocazia audierii lor din 6 decembrie 2001, cei doi reclamanţi nu au invocat tratamentele degradante ale căror victime se pretind. În aceste condiţii, persoanele în cauză nu au dovedit veridicitatea susţinerilor lor dincolo de orice dubiu rezonabil.", "", "B. Motivarea Curţii", "", "1. Cu privire la admisibilitate", "", "217. Curtea reaminteşte că susţinerile de rele tratamente trebuie să fie întemeiate pe probe adecvate [Mamatkoulov şi Askarov împotriva Turciei (MC), nr. 46827/99 şi 46951/99, pct. 70, CEDO 2005-I].", "218. Pentru aprecierea mijloacelor de probă, Curtea reţine criteriul probei „dincolo de orice îndoială rezonabilă”. Totuşi, aceasta nu a avut niciodată drept obiectiv să adopte demersul sistemelor juridice naţionale care aplică acest criteriu. Nu este competentă să se pronunţe cu privire la vinovăţie din perspectiva dreptului penal sau cu privire la răspunderea civilă, ci cu privire la răspunderea statelor contractante faţă de convenţie. Caracterul specific al sarcinii pe care i-o atribuie art. 19 din convenţie – a asigura respectarea angajamentelor ce decurg pentru înaltele părţi contractante constând în recunoaşterea drepturilor fundamentale consacrate de acest instrument – îi condiţionează modul de abordare a probelor administrate. În cadrul procedurii din faţa Curţii, nu există niciun obstacol procedural în calea admisibilităţii mijloacelor de probă şi nicio formulă predefinită aplicabilă aprecierii acestora. Curtea adoptă concluziile care, în opinia sa, sunt susţinute de o evaluare independentă de toate mijloacele de probă, inclusiv deducţiile pe care le poate obţine din faptele şi observaţiile părţilor. În conformitate cu jurisprudenţa sa constantă, proba poate reieşi dintr-o serie de indicii sau din supoziţii necontestate, suficient de grave, precise şi concordante. În plus, gradul de convingere necesar pentru a ajunge la o concluzie specifică şi, în această privinţă, repartizarea sarcinii probei sunt legate intrinsec de caracterul specific al faptelor, de natura acuzaţiei formulate şi de dreptul convenţional respectiv. De asemenea, Curtea acordă atenţie gravităţii unei constatări potrivit căreia un stat contractant a încălcat drepturi fundamentale (a se vedea Natchova, citată anterior, pct. 147).", "219. În speţă, în absenţa oricărui început de dovadă privind ameninţări şi presiuni despre care se pretinde că au fost exercitate de procurorul militar şi de poliţişti asupra celor doi reclamanţi cu ocazia audierii acestora, pare dificil ca realitatea faptelor denunţate să fie constatată de Curte. Curtea consideră că declaraţiile reclamanţilor nu sunt suficiente pentru a demonstra, dincolo de orice îndoială rezonabilă, existenţa ameninţărilor şi a presiunilor invocate. În afară de aceasta, nu se contestă că depoziţiile făcute şi semnate de reclamanţi corespundeau afirmaţiilor acestora. În consecinţă, nu se poate imputa autorităţilor naţionale că nu au condus o anchetă în această privinţă.", "Prin urmare, acest capăt de cerere este în mod vădit nefondat.", "220. În schimb, capătul de cerere al reclamanţilor întemeiat pe faptul că au rămas la inspectoratul de poliţie fără apă sau hrană nu este în mod vădit nefondat în sensul art. 35 § 3 din convenţie. De altfel, acesta nu prezintă niciun alt motiv de inadmisibilitate. Prin urmare, este necesar să fie declarat admisibil.", "", "2. Cu privire la fond", "", "221. Curtea observă că Guvernul nu contestă că reclamanţii au fost reţinuţi la inspectoratul de poliţie până noaptea târziu, fără apă sau hrană. Pe de altă parte, Guvernul nu a prezentat în faţa Curţii niciun document prin care se reglementează statutul martorilor în cauzele penale şi în care se precizează modul în care trebuie trataţi aceştia atunci când li se solicită, precum în speţă, să rămână mai multe ore la dispoziţia organelor de anchetă.", "222. Ţinând seama de cele de mai sus, de circumstanţele cauzei – în special de durata interogatoriilor la care au fost supuşi reclamanţii în urma unor evenimente dramatice – şi de sentimentele de angoasă şi de inferioritate pe care tratamentul denunţat le-a cauzat reclamanţilor, Curtea apreciază că acesta trebuie considerat ca fiind degradant.", "223. Prin urmare, a fost încălcat art. 3 din convenţie în această privinţă.", "", "VII. Cu privire la pretinsa încălcare a art. 5 § 1, 2, 4 şi 5, considerat individual şi coroborat cu art. 13 din convenţie", "", "224. Cel de-al doilea şi cel de-al treilea reclamant susţin că au fost privaţi în mod nelegal de libertatea lor din 19 mai la ora 19.30 până la 20 mai 2000 la ora 5, cu încălcarea art. 5 § 1. Invocând în mod expres sau în esenţă art. 5 § 2, 4 şi 5, aceştia se plâng, de asemenea, de faptul că nu au fost informaţi cu privire la motivele privării lor de libertate, de absenţa anchetei penale în această privinţă şi de imposibilitatea de a obţine reparaţie în această privinţă. În cele din urmă, reclamanţii se plâng, din perspectiva art. 13 din convenţie, de faptul că nu au dispus de un recurs efectiv pentru a denunţa încălcările menţionate anterior. Dispoziţiile relevante ale art. 5 din convenţie sunt redactate după cum urmează:", "", "„1. Orice persoană are dreptul la libertate şi la siguranţă. Nimeni nu poate fi lipsit de libertatea sa, cu excepţia următoarelor cazuri şi potrivit căilor legale:", "b. dacă a făcut obiectul unei arestări sau deţineri legale pentru nerespectarea unei hotărâri pronunţate de un tribunal, conform legii, ori în vederea garantării executării unei obligaţii prevăzute de lege;", "c. dacă a fost arestat sau reţinut în vederea aducerii sale în faţa autorităţii judiciare competente, atunci când există motive verosimile de a se bănui că a săvârşit o infracţiune sau când există motive temeinice ale necesităţii de a-l împiedica să săvârşească o infracţiune sau să fugă după săvârşire acesteia;", "[...]", "2. Orice persoană arestată trebuie să fie informată, în cel mai scurt termen şi într-o limbă pe care o înţelege, asupra motivelor arestării sale şi asupra oricărei acuzaţii aduse împotriva sa.", "4. Orice persoană lipsită de libertatea sa prin arestare sau detenţie are dreptul să introducă recurs în faţa unui tribunal, pentru ca acesta să statueze într-un termen scurt asupra legalităţii detenţiei sale şi să dispună eliberarea sa dacă detenţia este ilegală.", "5. Orice persoană, victimă a unei arestări sau deţineri în condiţii contrare dispoziţiilor acestui articol, are dreptul la reparaţii.”", "", "A. Argumentele părţilor", "", "225. Din perspectiva art. 5 § 1 din convenţie, reclamanţii se plâng că au fost victimele unei privări ilegale de libertate în noaptea de 19 spre 20 mai 2000, că au fost supuşi unor tensiuni extreme şi că au suferit tratamente degradante. Aceştia susţin că deţinerea martorilor este lipsită de temei juridic în dreptul român.", "226. Din perspectiva art. 5 § 2 din convenţie, persoanele în cauză afirmă că nu li s-a comunicat niciodată motivul privării lor de libertate. Aceştia afirmă că deţinerea lor prelungită viza să îi determine, prin constrângere fizică şi psihică, să îşi modifice declaraţiile în sensul dorit de procurorul militar.", "227. Invocând aspectul procedural al art. 5 din convenţie, reclamanţii denunţă lipsa anchetei cu privire la privarea ilegală de libertate ale cărei victime se pretind. Aceştia consideră că raportul stabilit de asociaţia APADOR-CH în numele lor se interpreta ca o plângere penală şi că autorităţile sesizate ar fi trebuit să deschidă o anchetă penală pentru a examina temeinicia acuzaţiilor formulate. Aceştia afirmă că, în lipsa unei asemenea anchete, nu au putut exercita un recurs în dreptul intern care să le fi permis să solicite reparaţie pentru deţinerea lor, contrară art. 5 din convenţie. În cele din urmă, reclamanţii se plâng de inexistenţa unui recurs efectiv în sensul art. 13 din convenţie pentru a denunţa încălcările invocate mai sus, din perspectiva art. 5 din convenţie.", "228. Apreciind că reclamanţii nu au fost privaţi de libertatea lor în sensul art. 5 § 1 din convenţie, Guvernul consideră că această dispoziţie nu se aplică în speţă. Potrivit acestuia, persoanele în cauză au suferit cel mult o restricţie adusă libertăţii lor, restricţie prevăzută de lege şi necesară pentru constatarea faptelor în ancheta care era în curs.", "Reclamanţii s-au prezentat de bunăvoie la inspectorat pentru a depune mărturie în calitate de martori oculari. Prin urmare, aceştia au ştiut de ce se aflau la sediul poliţiei. Au făcut chiar o primă depoziţie în faţa unui ofiţer de poliţie înainte de sosirea procurorului militar însărcinat cu situaţiile de urgenţă, singurul care era de serviciu la momentul incidentului, survenit seara. Procurorul a fost constrâns să ia măsurile necesare pentru conservarea mijloacelor de probă recurgând la o anchetă la faţa locului înainte de a putea audia martorii.", "Durata audierilor, care s-ar fi derulat timp de câteva ore, s-ar explica prin necesitatea de a constata corect şi complet faptele. În această privinţă, este necesar să se semnaleze că procurorul însărcinat pentru a obţine de la martori expunerea desfăşurării evenimentelor poate, de asemenea, să le adreseze întrebări în vederea clarificării oricărei divergenţe între depoziţii şi că prezenţa tuturor martorilor este solicitată atunci când se dovedeşte necesar să se recurgă la confruntarea acestora.", "Din punct de vedere obiectiv, natura şi durata prezenţei reclamanţilor la inspectorat nu ar atinge gravitatea necesară pentru a merita calificarea de privare de libertate. Elementele subiective ale situaţiei denunţate nu pot invalida această concluzie, deoarece reclamanţii nu erau într-o stare de sănătate fragilă, aceştia erau amândoi adulţi conştienţi de calitatea lor de martori, iar rolul pe care îl jucaseră în cadrul evenimentelor în litigiu nu era suficient pentru ca prezenţa lor la inspectorat să le fi putut genera o tensiune extremă. În plus, procurorul militar nu a încercat deloc să îi intimideze.", "229. În cele din urmă, reclamanţii nu au depus plângere împotriva pretinsei lor privări de libertate. Aceştia s-au limitat să formuleze, prin intermediul raportului asociaţiei APADORCH adresat Direcţiei Generale de Poliţie şi parchetului militar, acuzaţii succinte şi neîntemeiate, pretinzând de exemplu că nu fuseseră informaţi cu privire la motivele prezenţei lor la inspectorat. Ar fi avut posibilitatea de a depune o plângere penală care ar fi putut conduce la condamnarea poliţiştilor implicaţi pentru cercetare abuzivă şi arestare nelegală, după cum s-a întâmplat în diferite cauze soluţionate prin decizii prezentate Curţii de către Guvern.", "230. În ceea ce priveşte pretinsa imposibilitate a reclamanţilor de a obţine reparaţie, dispoziţiile art. 5 § 5 din convenţie nu ar fi aplicabile în speţă din cauză că persoanele în cauză nu au suferit o privare de libertate.", "", "B. Motivarea Curţii", "", "231. În primul rând, Curtea subliniază că cel de-al doilea şi cel de-al treilea reclamant au rămas la inspectorat din 19 mai, ora 19.30, până la 20 mai 2000, ora 5 – şi anume o durată totală de nouă ore şi jumătate, pentru a fi audiaţi în locul respectiv în calitate de martori, mai întâi de un ofiţer de poliţie, iar apoi de procurorul militar.", "232. Curtea reaminteşte că art. 5 § 1 garantează, în primul rând, „legalitatea” detenţiei, inclusiv respectarea căilor legale. În domeniu, convenţia face trimitere, în principal, la legislaţia naţională şi enunţă obligaţia de a respecta dispoziţiile normative şi procedurale ale acesteia, însă impune, de asemenea, conformitatea oricărei privări de libertate cu scopul art. 5: protejarea persoanei împotriva caracterului arbitrar. Art. 5 § 1 enumeră cazurile în care convenţia permite privarea unei persoane de libertate. Această listă are un caracter exhaustiv şi numai o interpretare strictă se potriveşte cu scopul acestei dispoziţii: să se asigure că nimeni nu este privat în mod arbitrar de libertate (Vasileva împotriva Danemarcei, nr. 52792/99, 25 septembrie 2003, pct. 32-33).", "233. În speţă, reclamanţii contestă legalitatea privării lor de libertate, subliniind că nu au făcut obiectul vreunei decizii de reţinere sau de arestare. Guvernul susţine că persoanelor în cauză li s-a solicitat să depună mărturie în calitate de martori oculari într-o cauză penală. Având în vedere circumstanţele cauzei, Curtea consideră că situaţia în litigiu nu intră în domeniul de aplicare a art. 5 § 1 c) din convenţie, la care fac trimitere termenii utilizaţi de reclamanţi, ci în domeniul de aplicare a art. 5 § 1 b), care se referă la cazurile de deţinere legală „în vederea garantării executării unei obligaţii prevăzute de lege”.", "234. Curtea apreciază că nu este necesar să se verifice dacă a existat privare de libertate în speţă pentru a stabili dacă art. 5 din convenţie este aplicabil, deoarece privarea de libertate invocată este, în orice caz, justificată din perspectiva art. 5 § 1 b) pentru motivele expuse anterior.", "235. În continuare, Curtea observă că reclamanţii au fost conduşi la inspectoratul de poliţie unde au depus mărturie în calitate de martori cu privire la împrejurările agresiunii primului reclamant (supra, pct. 30). Această situaţie are un temei legal în dreptul român, întrucât art. 83 C. proc. pen. îi obligă pe martori să se înfăţişeze şi să depună mărturie cu privire la faptele de care au cunoştinţă.", "236. În temeiul art. 5 § 1 b) in fine, o persoană poate fi arestată sau reţinută „în vederea garantării executării unei obligaţii prevăzute de lege”. Curtea reaminteşte că, pentru ca o deţinere să fie justificată din perspectiva art. 5 § 1 b), obligaţia în cauză trebuie să fie specifică şi concretă, iar arestarea şi detenţia trebuie să aibă drept scop garantarea executării acesteia, fără a avea un caracter punitiv (Iliya Stefanov împotriva Bulgariei, nr. 65755/01, pct. 72, 22 mai 2008). În plus, de îndată ce este îndeplinită această obligaţie, temeiul detenţiei încetează să existe. În cele din urmă, trebuie să se stabilească un echilibru între necesitatea în cadrul unei societăţi democratice de a garanta executarea imediată a obligaţiei în cauză şi importanţa dreptului la libertate. În această privinţă, Curtea va ţine seama de natura obligaţiei, inclusiv de obiectul şi de scopul subiacente ale acesteia, de persoana deţinută, de circumstanţele specifice care au condus la deţinerea sa şi de durata acesteia (Engel şi alţii împotriva Ţărilor de Jos, 8 iunie 1976, pct. 69, seria A nr. 22; Vasileva citată anterior, pct. 37-38; Epple împotriva Germaniei, nr. 77909/01, pct. 37, 24 martie 2005).", "237. Curtea observă că, înainte de sosirea lor la inspectoratul de poliţie la ora 19.30, reclamanţii ştiau că fuseseră citaţi pentru a se înfăţişa aici în calitate de martori (supra, pct. 30). Aceştia au făcut o primă depoziţie în faţa unui ofiţer de poliţie în jurul orei 21.00. După sosirea procurorului militar, la miezul nopţii, aceştia au fost interogaţi pe rând până la ora 5.00. Al treilea reclamant a fost interogat de la miezul nopţii până la ora 2.00, însă nu i s-a permis să părăsească inspectoratul înainte de audierea tuturor martorilor prezenţi. Reclamanta a fost interogată de la ora 4.00 la ora 5.00. Deşi este adevărat că persoanele în cauză s-au prezentat de bunăvoie la inspectoratul de poliţie, acestea au solicitat permisiunea de a merge acasă după prima depoziţie făcută în faţa ofiţerului de poliţie. Guvernul susţine că reclamanţii au fost reţinuţi în interesul unei bune administrări a justiţiei, deoarece o confruntare a martorilor s-ar fi putut dovedi necesară în orice moment, ţinând seama de circumstanţele cauzei. În ceea ce o priveşte, Curtea apreciază că reţinerea criticată se interpretează ca o consecinţă logică a dreptului autorităţilor de a se asigura de prezenţa martorilor în cadrul unei anchete penale (Iliya Stefanov, citată anterior, pct. 73).", "238. Pe de altă parte, Curtea observă că nu existau împotriva reclamanţilor suspiciuni plauzibile care ar fi putut să trimită la faptul că declaraţiile lor se înscriau în cadrul unei anchete preliminare îndreptate împotriva lor. Măsurile luate de autorităţi nu se situau într-un context punitiv, ci intrau în domeniul de aplicare a art. 5 § 1 b) din convenţie.", "239. În aceste condiţii, Curtea apreciază că faptul că autorităţile i-au ţinut pe martori la dispoziţia lor o anumită perioadă de timp pentru a le consemna declaraţiile nu este în sine incompatibil cu articolul citat anterior. În speţă, al treilea reclamant a fost reţinut de la ora 19.30 până la miezul nopţii, oră la care acesta a putut depune mărturie, după ce procurorul militar a revenit la inspectorat, la încheierea anchetei la faţa locului. În continuare, acesta a fost constrâns să rămână la inspectorat de la ora 2.00 până la ora 5.00 pentru motivul, conform susţinerilor Guvernului, că o confruntare cu ceilalţi martori s-ar fi putut dovedi necesară. Persoana în cauză a fost reţinută pe parcursul unei durate totale de 7 ore şi jumătate. Reclamanta, însoţită de fiica sa, a fost reţinută de la ora 19.30 până la ora 4.00, oră la care a fost interogată de procuror. Aceasta a stat în total 8 ore şi jumătate la sediul poliţiei. Ţinând seama de jurisprudenţa în materie [B împotriva Franţei, nr. 10179/82, decizia Comisiei din 13 mai 1987, Decizii şi rapoarte (DR) 52, p. 111; Iliya Stefanov, citată anterior] şi de absenţa unor perioade de inactivitate în mod vădit nejustificată în speţă (a se vedea, a contrario, Vasileva, citată anterior, pct. 41), Curtea consideră că echilibrul între necesitatea de a garanta executarea obligaţiei impuse reclamanţilor şi dreptul acestora la libertate a fost menţinut. Reiese că acest capăt de cerere este în mod vădit nefondat şi trebuie respins în temeiul art. 35 § 3 şi 4 din convenţie.", "240. În ceea ce priveşte capătul de cerere al reclamanţilor, întemeiat pe art. 5 § 2 din convenţie, Curtea subliniază mai întâi că aceştia nu erau suspectaţi că ar fi săvârşit o infracţiune, motiv pentru care nu era necesar să fie informaţi cu privire la vreo acuzaţie adusă împotriva lor. În plus, reiese din circumstanţele cauzei (supra, pct. 30) că reclamanţii ştiau că erau reţinuţi la inspectoratul de poliţie pentru a depune mărturie într-o cauză penală. Rezultă că acest capăt de cerere este în mod vădit nefondat şi trebuie respins în temeiul art. 35 § 3 şi 4 din convenţie.", "241. Curtea observă că, din perspectiva „aspectului procedural” al art. 5 din convenţie, reclamanţii se plâng de lipsa unei anchete cu privire la privarea lor de libertate. În măsura în care acest capăt de cerere se poate interpreta ca denunţând absenţa unui recurs garantat de art. 5 § 4 din convenţie, Curtea reaminteşte că această dispoziţie a convenţiei nu este încălcată atunci când privarea de libertate ia sfârşit într-un termen mai scurt decât cel care ar fi fost necesar pentru derularea procedurii prevăzute în această dispoziţie [a se vedea X împotriva Suediei, nr. 7376/76, decizia Comisie din 7 octombrie 1976, Decizii şi rapoarte (DR) 7; şi Fox, Campbell şi Hartley împotriva Regatului Unit, 30 august 1990, pct. 44, seria A nr. 182]. Reiese că acest capăt de cerere este în mod vădit nefondat şi trebuie respins în temeiul art. 35 § 3 şi 4 din convenţie. În orice caz, chiar dacă „aspectul procedural” invocat de reclamanţi ar putea avea o altă semnificaţie, similară celei aplicabile art. 2 şi 3 din convenţie, Curtea observă că reclamanţii nu aveau pretenţii întemeiate care să merite o examinare din partea autorităţilor (supra, pct. 237-239).", "242. În ceea ce priveşte capătul de cerere întemeiat pe absenţa despăgubirii pentru privarea ilegală de libertate ale cărei victime afirmă că sunt reclamanţii, Curtea reaminteşte că nu a identificat niciun indiciu privind încălcarea art. 5 § 1 b). În aceste condiţii, capătul de cerere întemeiat pe art. 5 § 5 este incompatibil ratione materiae cu dispoziţiile convenţiei în sensul art. 35 § 3 din convenţie şi trebuie respins în temeiul art. 35 § 4.", "243. Pe de altă parte, ţinând seama de concluziile la care a ajuns anterior din perspectiva art. 5 din convenţie, Curtea consideră că acest capăt de cerere invocat din perspectiva art. 13 este, de asemenea, în mod vădit nefondat şi trebuie respins în temeiul art. 35 § 3 şi 4 din convenţie.", "", "VIII. Cu privire la aplicarea art. 41 din convenţie", "", "244. Art. 41 din convenţie prevede:", "", "„Dacă Curtea declară că a avut loc o încălcare a convenţiei sau a protocoalelor sale şi dacă dreptul intern al înaltei părţi contractante nu permite decât o înlăturare incompletă a consecinţelor acestei încălcări, Curtea acordă părţii lezate, dacă este cazul, o reparaţie echitabilă.”", "", "A. Prejudiciu material", "", "245. În cererea de reparaţie echitabilă pe care a adresat-o Curţii la 16 septembrie 2005, primul reclamant a solicitat 300 000 000 ROL, sumă corespunzătoare pentru costul regimului alimentar specific pe care a trebuit să îl urmeze, pentru cheltuielile privind examinările şi tratamentele medicale, precum şi pentru cheltuielile privind transportul, însă nu a prezentat documente justificative în sprijinul cererii sale, în afară de declaraţiile părinţilor săi. De altfel, acesta a reclamat o sumă corespunzătoare diferenţei dintre indemnizaţia acordată persoanelor cu handicap şi venitul mediu naţional. În opinia sa, această diferenţă se ridică la 5 608 680 RON pe lună sau la o valoare globală de 3 297 903 840 ROL – şi anume 94 776 EUR la momentul respectiv –, corespunzătoare cumulului sumelor datorate până la 68 de ani, vârsta speranţei de viaţă a unui bărbat trăind în mediu urban la momentul respectiv.", "246. Guvernul consideră că reclamantul nu a dovedit existenţa prejudiciului corespunzător sumei de 300 000 000 ROL pe care a reclamat-o, în măsura în care ar fi putut prezenta facturile şi chitanţele aferente cheltuielilor pe care pretinde că le-a efectuat. În plus, Guvernul subliniază că persoana în cauză nu a demonstrat necesitatea unui regim alimentar specific. În ceea ce priveşte suma reclamată cu titlu de foloase nerealizate, Guvernul subliniază că reclamantul nu a demonstrat că exercita o activitate remunerată la momentul evenimentelor. În orice caz, sumele citate de persoana în cauză ar face obiectul unei pure speculaţii, iar calculul la care acesta a recurs s-ar întemeia, în mod evident, pe venitul mediu naţional, însă înainte de impozitare.", "247. Reiese din jurisprudenţa Curţii că trebuie să existe o legătură de cauzalitate evidentă între prejudiciul pretins şi încălcarea constatată a convenţiei. În speţă, Curtea a hotărât că răspunderea statului era angajată din punct de vedere material şi procedural al art. 2 din convenţie (supra, pct. 150 şi 176). În consecinţă, aceasta a concluzionat că cerinţa unei legături de cauzalitate evidentă este îndeplinită.", "În ceea ce priveşte cererea de rambursare a costului regimului alimentar specific pe care persoana în cauză pretinde că l-a urmat, a cheltuielilor privind examinările şi tratamentele medicale, precum şi a cheltuielilor privind transportul, Curtea subliniază că prejudiciul pretins nu este susţinut prin documente justificative. Prin urmare, nu este necesar să se acorde o despăgubire cu acest titlu.", "În ceea ce priveşte cererea formulată de persoana în cauză cu titlu de foloase nerealizate, Curtea reaminteşte că acordarea unei despăgubiri nu este exclusă [a se vedea, printre altele, Çakıcı împotriva Turciei (MC), citată anterior, pct. 127, şi Mansuroğlu, citată anterior, pct. 126]. Ţinând seama de incertitudinile care caracterizează situaţia reclamantului, de incapacitatea sa de a munci, totală şi permanentă, Curtea consideră că este necesar să i se acorde o despăgubire pentru viitoarele foloase nerealizate (Karagiannopoulos, citată anterior, pct. 83, Mikheïev împotriva Rusiei, nr. 77617/01, pct. 162, 26 ianuarie 2006). Pronunţându-se în echitate, Curtea îi acordă 90 000 EUR cu acest titlu, la care se adaugă orice sumă ce poate fi datorată cu titlu de impozit.", "", "B. Prejudiciu moral", "", "248. Primul reclamant pretinde că a suferit un prejudiciu moral rezultat din gravele sechele fizice, din frustrare, din angoasa şi sentimentul neputinţei cauzate de focul de armă care l-a atins şi de deficienţele anchetei în această privinţă. Acesta îşi estimează prejudiciul la 200 000 EUR şi solicită Curţii să ia în considerare şi caracterul sistemic al discriminării rasiale a romilor din România.", "Cel de-al doilea şi cel de-al treilea reclamant solicită fiecare 50 000 EUR cu titlu de prejudiciu moral care le-ar fi fost cauzat de stresul şi angoasa provocate de detenţia lor la sediul poliţiei şi de lipsa unei anchete în această privinţă.", "249. Guvernul consideră că sumele solicitate de reclamanţi sunt exorbitante şi face trimitere la jurisprudenţa Curţii în materie. Acesta adaugă faptul că nu a fost stabilită legătura de cauzalitate dintre încălcările şi prejudiciile morale invocate. În cele din urmă, acesta consideră că respectivul caz al primului reclamant nu arată existenţa unei probleme de ordin sistemic, întrucât Curtea nu constatase încălcarea art. 14 din convenţie decât într-o singură cauză, la 28 octombrie 2005, dată la care Guvernul i-a adresat observaţiile sale. În subsidiar, acesta susţine că nu există nicio legătură de cauzalitate între identificarea unei probleme sistemice şi sumele acordate reclamanţilor în temeiul art. 41 din convenţie.", "250. Curtea apreciază că, în afară de sechelele fizice care au decurs din tratamentele aplicate primului reclamant, acesta a încercat cu siguranţă sentimente intense de umilire, de angoasă, de frustrare şi de nesiguranţă care au fost agravate de pasivitatea de care au dat dovadă autorităţile în faţa doleanţelor sale. La aceasta se adaugă indiferenţa evidentă manifestată de autorităţi în privinţa plângerilor reclamantului şi a stării sale psihologice, pe care nu au ştiut să o protejeze în mod corespunzător. În aceste condiţii, pronunţându-se în echitate şi ţinând seama de faptul că a ajuns în speţă la numeroase constatări de încălcare a art. 2 şi 13 din convenţie, Curtea acordă primului reclamant 40 000 EUR cu titlu de prejudiciu moral.", "251. Curtea consideră că cel de-al doilea şi cel de-al treilea reclamant au încercat şi ei cu siguranţă sentimente de umilire şi de angoasă din cauza condiţiilor în care au fost reţinuţi la sediul poliţiei. Pronunţându-se în echitate, aceasta acordă fiecărui reclamant 10 000 EUR cu titlu de prejudiciu moral.", "", "C. Cheltuieli de judecată", "", "252. În observaţiile pe care le-au adresat Curţii la 16 septembrie 2005, reclamanţii au solicitat în total 7 820 EUR (şi anume 7 470 EUR pentru onorariul avocatului, sumă care trebuie plătită direct acestuia din urmă, şi 350 EUR pentru cheltuielile de secretariat) cu titlu de cheltuieli de judecată efectuate pentru cerinţele procedurii urmate în faţa Curţii. Prin comunicarea din 6 martie 2006 adresată acesteia, aceştia au solicitat o sumă suplimentară de 1 440 EUR pentru a acoperi onorariul aferent serviciilor prestate de avocatul lor cu privire la observaţiile complementare solicitate de Curte.", "253. La rândul său, Guvernul apreciază că cererea privind onorariul avocatului este excesivă şi subliniază că reclamanţii nu au prezentat niciun document justificativ pentru cheltuielile de secretariat.", "254. Conform jurisprudenţei Curţii, un reclamant nu poate obţine rambursarea cheltuielilor sale de judecată decât în măsura în care se stabileşte caracterul real, necesar şi rezonabil al acestora. În speţă, ţinând seama de criteriile menţionate anterior, de centralizatorul detaliat cu numărul de ore lucrate care i-a fost prezentat şi de problemele pe care le-a ridicat prezenta cauză, Curtea acordă reclamanţilor suma de 8 900 EUR pentru onorariul avocatului şi suma de 350 EUR pentru cheltuielile de secretariat, care trebuie plătite direct avocatului Mihai. După deducerea sumei de 959 EUR, plătită de Consiliul Europei cu titlu de asistenţă judiciară (a se vedea, mutatis mutandis, Cobzaru, citată anterior, pct. 111; şi Ciupercescu, citată anterior, pct. 185), suma de plată rămasă este 8 291 EUR.", "", "D. Dobânzi moratorii", "", "255. Curtea consideră necesar ca rata dobânzilor moratorii să se întemeieze pe rata dobânzii facilităţii de împrumut marginal practicată de Banca Centrală Europeană, majorată cu trei puncte procentuale.", "", "Pentru aceste motive, Curtea,", "", "1. Declară, în unanimitate, cererea admisibilă în privinţa capetelor de cerere ale primului reclamant, întemeiate pe art. 2 şi 3, luate în considerare individual şi coroborate cu art. 13 şi art. 14, precum şi în privinţa capătului de cerere al celui de-al doilea şi celui de-al treilea reclamant, întemeiat pe art. 3, ca urmare a faptului că au stat fără apă sau hrană la inspectoratul de poliţie;", "2. Declară, cu majoritate, cererea inadmisibilă pentru celelalte capete de cerere;", "3. Hotărăşte, în unanimitate, că a fost încălcat art. 2 din convenţie, din punct de vedere material şi procedural, pentru primul reclamant;", "4. Hotărăşte, în unanimitate, că nu este necesar să se recurgă la o analiză suplimentară din perspectiva art. 3 din convenţie în privinţa primului reclamant;", "5. Hotărăşte, în unanimitate, că a fost încălcat art. 13, coroborat cu art. 2 din convenţie, pentru primul reclamant;", "6. Hotărăşte, în unanimitate, că nu consideră necesar să se recurgă la o analiză suplimentară din perspectiva art. 13, coroborat cu art. 3 din convenţie, în privinţa primului reclamant;", "7. Hotărăşte, cu patru voturi la trei, că nu a fost încălcat art. 14 din convenţie, coroborat cu art. 2 şi 3, în cazul primului reclamant;", "8. Hotărăşte, în unanimitate, că a fost încălcat art. 3 din convenţie, pentru cel de-al doilea şi cel de-al treilea reclamant, ca urmare a faptului că au stat la sediul poliţiei fără apă sau hrană;", "9. Hotărăşte, cu şase voturi la unu,", "a) că statul pârât trebuie să plătească, în termen de trei luni de la data rămânerii definitive a hotărârii, în conformitate cu art. 44 § 2 din convenţie, următoarele sume, care trebuie convertite în moneda naţională, la rata de schimb aplicabilă la data plăţii;", "i) 90 000 EUR (nouăzeci de mii de euro) primului reclamant, la care se adaugă orice sumă ce poate fi datorată cu titlu de impozit, pentru prejudiciul material;", "ii) 40 000 euro (patruzeci de mii de euro) primului reclamant, la care se adaugă orice sumă ce poate fi datorată cu titlu de impozit, pentru prejudiciul moral;", "iii) 10 000 EUR (zece mii de euro) fiecăruia dintre cel de-al doilea şi cel de-al treilea reclamant, plus orice sumă ce poate fi datorată cu titlu de impozit, pentru prejudiciul moral;", "iv) 8 291 EUR (opt mii două sute nouăzeci şi unu de euro) pentru cheltuielile de judecată, sumă care trebuie plătită direct avocatului Mihai;", "b) că, de la expirarea termenului menţionat şi până la efectuarea plăţii, aceste sume trebuie majorate cu o dobândă simplă, la o rată egală cu rata dobânzii facilităţii de împrumut marginal practicată de Banca Centrală Europeană, aplicabilă pe parcursul acestei perioade şi majorată cu trei puncte procentuale;", "10. Respinge, în unanimitate, cererea de acordare a unei reparaţii echitabile pentru celelalte capete de cerere.", "", "Redactată în limba franceză, apoi comunicată în scris, la 22 februarie 2011, în temeiul art. 77 § 2 şi 3 din regulament.", "", "Marialena Tsirli\tJosep Casadevall", "Grefier adjunct\tPreşedinte", "", "În conformitate cu art. 45 § 2 din convenţie şi cu art. 74 § 2 din regulament, expunerea următoarelor opinii separate este anexată la prezenta hotărâre:", "– opinia parţial concordantă, parţial separată a judecătorului Egbert Myjer;", "– opinia parţial concordantă, parţial separată a judecătorului Ineta Ziemele;", "– opinia parţial separată a judecătorului Ann Power, la care se raliază judecătorul Boštjan M. Zupančič.", "", "J.C.M.", "M.T.", "", "Opinia parţial concordantă, parţial separată a judecătorului Egbert Myjer", "(Traducere)", "", "Faptele din prezenta cauză sunt grave. Observaţiile de mai jos nu intenţionează în niciun caz să minimalizeze gravitatea acestora şi nici soarta deosebit de regretabilă a primului reclamant.", "Deşi am votat în favoarea constatării privind încălcarea art. 2 atât din punct de vedere material, cât şi procedural, am câteva rezerve cu privire la modul în care hotărârea examinează probele şi constată faptele. Nu sunt pe deplin convins că expunerea reclamanţilor este cea mai demnă de încredere.", "Aşadar, ce s-a întâmplat în realitate?", "Un element comun expunerilor reclamanţilor şi poliţiştilor implicaţi este că primul reclamant şi fratele acestuia îl urmăreau pe S.C., fostul lor cumnat, pe care erau în mod evident supăraţi (în caz contrar, de ce l-ar fi urmărit şi de ce ar fi strigat S.C. după ajutor?) Acest singur element conduce la faptul că nu se prea poate elimina fără dificultate versiunea Guvernului. Prin urmare, trebuie privită cu precauţie afirmaţia reclamanţilor potrivit căreia primul reclamant nu era înarmat. La urma urmelor, exista un cuţit la locul faptei. Nu doar poliţiştii, ci şi S.C. au menţionat că primul reclamant era înarmat cu un cuţit (pct. 57). S.C. a declarat chiar că primul reclamant rănise un poliţist, după care un alt poliţist ripostase „cu un foc de armă fără somaţie”.", "Lipsa unor amprente digitale care puteau fi identificate pe cuţit se poate explica prin faptul că poliţia era pe cale de a dezarma un protagonist al unei acţiuni care nu era nimic mai mult la început decât o banală încăierare de stradă, chiar şi încheiată cu un glonţ tras în capul primului reclamant.", "În această privinţă, mă îndoiesc că este rezonabil să se afirme – precum se afirmă la pct. 146 din hotărâre – că Curtea „nu poate decât să constate lipsa de profesionalism de care au dat dovadă poliţiştii”. De asemenea, raţionamentul elaborat la pct. 147 ridică semne de întrebare. Dacă se examinează faptele expuse la pct. 29, unde este indicat că poliţistul a fost supus unui examen medical şi că „a fost diagnosticat cu plăgi superficiale în regiunea epigastrică, provocate de un obiect ascuţit”, care sunt adăugate la cele expuse la pct. 61 şi 62, în special faptul că, potrivit unei expertize, „era posibil ca aceste răni şi rupturi să fi fost cauzate de cuţitul care fusese confiscat şi [...] având în vedere localizarea şi forma acestora, era posibil ca rănile să fi fost cauzate în cursul unei agresiuni”, consider că s-a trecut prea uşor peste susţinerile Guvernului.", "Nu se poate ajunge la nicio concluzie nici din declaraţia celei de a doua reclamante potrivit căreia aceasta încercase să îl imobilizeze pe poliţist şi că nu exista nicio urmă de sânge pe hainele acestuia (pct. 49). Raportul medical menţiona „plăgi superficiale”, iar expertiza nu constata nicăieri existenţa sângelui pe hainele poliţistului. De altfel, dacă a doua reclamantă încercase să îl reţină pe poliţist prin spate (fără îndoială, cea mai bună modalitate de a proceda împotriva unui bărbat înarmat), aceasta nu ar fi fost neapărat în contact cu rănile cauzate poliţistului în partea din faţă a corpului acestuia.", "Glonţul a atins reclamantul la tâmpla stângă înainte de a traversa partea de sus a craniului acestuia. Este greu de imaginat cum ar fi putut glonţul să urmeze traiectoria inversă, după cum afirmă reclamanţii. În ceea ce priveşte „rectificarea” a posteriori a raportului medico-legal, se menţionează în acesta existenţa unor fragmente osoase în ţesutul cerebral, propulsate într-o anumită direcţie, în speţă de jos în sus (pct. 91). Având în vedere acest element, nu ne putem mulţumi să afirmăm, asemenea reclamanţilor, că, potrivit principiilor medicinei legale, orificiul de ieşire a unui glonţ este în mod invariabil mai mare decât orificiul de intrare.", "Descrisă astfel, această împuşcătură ar fi putut fi, de asemenea, un foc de avertisment tras în aer, însă deviat, poate pentru că poliţistul îşi pierduse echilibrul.", "În definitiv, hotărârea se bazează în mare măsură pe voinţa de a crede versiunea reclamanţilor mai degrabă decât pe cea a poliţiei în ceea ce priveşte faptele anterioare focului de armă. Or, în opinia mea, expunerea reclamanţilor nu este mai credibilă decât cea a poliţiei.", "Acestea fiind spuse, sunt de acord cu criticile de ordin general emise la pct. 137 din hotărâre, potrivit cărora autorităţile române nu au făcut „tot ce se putea aştepta de la ele în mod rezonabil pentru a oferi cetăţenilor nivelul de protecţie necesar, în special în cazurile, precum cel în speţă, privind recurgerea la o forţă potenţial letală, precum şi pentru a contracara riscurile reale şi imediate pentru viaţă pe care le pot genera, chiar şi în mod excepţional, operaţiunile poliţieneşti.” Deşi sunt conştient că decizia de a folosi o armă trebuie luată sub impulsul momentului – când nu se dispune decât de o foarte mică fracţiune din timpul pe care îl are un judecător pentru a examina toate elementele şi interesele relevante şi pentru a ajunge la o decizie echilibrată –, nu sunt convins că, în prezenta cauză, poliţistul nu ar fi avut efectiv altă opţiune decât să îndrepte arma împotriva primului reclamant şi să tragă imediat un foc de armă fără să încerce să reflecteze la acest lucru.", "De asemenea, sunt de acord cu ceea ce se afirmă cu privire la încălcarea procedurală.", "Din cauza propriilor îndoieli, expuse mai sus, nu am putut vota în favoarea sumelor acordate reclamanţilor pentru prejudiciu moral, pe care le consider prea ridicate având în vedere circumstanţele specifice ale cauzei.", "", "Opinia parţial concordantă, parţial separată a judecătorului Ineta Ziemele", "(Traducere)", "", "I.", "Am votat ca majoritatea în favoarea constatării încălcării art. 2. Cu toate acestea, doresc să adaug că, în opinia mea, raţionamentul camerei nu este complet în ceea ce priveşte primul aspect privind obligaţiile pozitive care decurg din această dispoziţie, şi anume cele referitoare la cadrul legislativ şi normativ care reglementează utilizarea armelor de către poliţie. Este interesant că Guvernul însuşi invocă art. 6 din Pactul internaţional cu privire la drepturile civile şi politice şi principiile de bază ale Organizaţiei Naţiunilor Unite pentru recurgerea la forţă şi utilizarea armelor de foc de către responsabilii privind aplicarea legilor (pct. 121 din hotărâre) pentru a susţine că legislaţia română este conformă cu aceste norme. Este adevărat că jurisprudenţa Curţii referitoare la art. 2 este mai substanţială decât cea a Comitetului pentru drepturile omului. Prin urmare, principiile de bază ale Organizaţiei Naţiunilor Unite (pct. 102 din hotărâre), care se referă la cadrul legislativ şi normativ pentru recurgerea la armele de foc, inclusiv în cazurile neprevăzute, în special privind formarea şi selecţia poliţiştilor cărora li se solicită utilizarea acestora, sunt mult mai detaliate. Jurisprudenţa Curţii cu privire la aceste puncte diferite nu este voluminoasă (a se vedea, de exemplu, cauza Giuliani şi Gaggio împotriva Italiei, nr. 23458/02, 25 august 2009, pendinte în faţa Marii Camere). Sunt de acord că, în România, cadrul legislativ şi normativ este în mod vădit insuficient şi, prin urmare, contrar art. 2. Totuşi, argumentul Guvernului întemeiat pe principiile Organizaţiei Naţiunilor Unite necesita un răspuns având în vedere că, în speţă, raţionamentul reţinut nu permite să se afirme în mod clar dacă obligaţiile întemeiate pe art. 2 sunt la fel de detaliate ca cele întemeiate pe principiile respective în ceea ce priveşte formarea poliţiştilor şi utilizarea de către aceştia a armelor de foc.", "", "II.", "Nu pot aproba ceea ce afirmă majoritatea cu privire la capetele de cerere întemeiate pe art. 5. Există un principiu consacrat al jurisprudenţei Curţii potrivit căruia, pentru ca o măsură privativă de libertate să poată fi considerată legală, legea pe baza căreia aceasta este executată trebuie, de asemenea, să fie de o anumită calitate. Cerinţa de calitate a legii este valabilă pentru toate motivele de restrângere a libertăţii permise de art. 5. În hotărârea McKay împotriva Regatului Unit (MC), nr. 543/03, pct. 30, CEDO 2006X, Curtea a reamintit că „[î]mpreună cu art. 2, 3 şi 4, art. 5 din convenţie se numără printre principalele dispoziţii care garantează drepturile fundamentale [...] Trei principii importante reies în special din jurisprudenţa Curţii: excepţiile, a căror listă este exhaustivă, necesită o interpretare strictă (a se vedea, de exemplu, Ciulla împotriva Italiei, 22 februarie 1989, pct. 41, seria A nr. 148) şi nu fac obiectul importantei serii de justificări prevăzute de alte dispoziţii (în special art. 8-11 din convenţie); legalitatea detenţiei pe care se pune accentul în mod repetat din punct de vedere atât al procedurii, cât şi al fondului, şi care implică o aderare scrupuloasă la principiile care reglementează statul de drept (Winterwerp împotriva Ţărilor de Jos, 24 octombrie 1979, pct. 39, seria A nr. 33); şi importanţa rapidităţii sau a celerităţii controalelor jurisdicţionale necesare” (a se vedea McKay, citată anterior, ibidem). Deşi recunosc că era necesar pentru poliţie şi parchet să interogheze martorii imediat după fapte, nu pot accepta ca o lege care permite unor întruniri de acest tip să se desfăşoare în circumstanţe degradante să fie considerată ca fiind conformă convenţiei. Întruniri care au loc după miezul nopţii sau la ora 4 sau 5 dimineaţa nu pot fi considerate ca fiind deosebit de rezonabile. De asemenea, se pare că nicio normă din dreptul român nu permitea martorilor să solicite ca interogatoriul să aibă loc în circumstanţe mai rezonabile. În opinia mea, ar fi logic să se deducă, din constatarea de încălcare a art. 3, făcută de Curte – pe care o aprob – că, pe plan calitativ, condiţia de legalitate care decurge din art. 5 nu a fost nici ea îndeplinită.", "", "III.", "În cele din urmă, nu sunt de acord cu concluzia majorităţii, potrivit căreia nu a fost încălcat art. 14, coroborat cu art. 2, în ceea ce priveşte obligaţia de anchetare cu privire la eventualele motivaţii rasiste care ar fi ghidat comportamentul poliţiştilor în circumstanţele cauzei. La lectura dosarului, putem vedea că poliţistul scrisese în raportul său că fusese „atacat de un rom”. Nu ar trebui să uităm nici rezumatele mediatice posterioare incidentului, care făceau trimitere la noi fricţiuni între poliţie şi romi. Există alte elemente care, potrivit reclamanţilor, demonstrează caracterul rasist al faptelor (pct. 37 din hotărâre). Am avut deja ocazia să subliniez (a se vedea expunerea opiniei mele separate anexate la hotărârea Carabulea împotriva României, nr. 45661/99, 13 iulie 2010) că, având în vedere concluziile la care a ajuns Curtea în hotărârea Natchova şi alţii împotriva Bulgariei (MC), nr. 43577/98 şi 43579/98, pct. 157, CEDO 2005VII, există o obligaţie distinctă de anchetare cu privire la motivaţiile rasiste care ar putea explica un anumit comportament individual al unor poliţişti. În opinia mea, existau suficiente elemente factuale în speţă pentru a solicita autorităţilor să clarifice mobilurile care explică desfăşurarea evenimentelor. Autorităţile nu aveau obligaţia de a considera ca fiind stabilit faptul că respectivul comportament al poliţiştilor fusese ghidat de motivaţii rasiste. În această privinţă, pot accepta concluzia la care a ajuns Curtea la pct. 204 din hotărârea sa. Într-adevăr, este vorba de o obligaţie care vizează mijloacele. Acest punct care intră sub incidenţa art. 14, coroborat cu art. 2, este distinct de problemele procedurale care au fost vizate în cursul anchetei, pe care Curtea a considerat-o, în orice caz, ca fiind contrară art. 2.", "", "Opinia parţial separată a judecătorului Ann Power, la care se raliază judecătorul Boštjan M. Zupančič", "(Traducere)", "", "Subscriu în această cauză la opinia majorităţii, exceptând în ceea ce priveşte concluziile privind capetele de cerere întemeiate pe art. 14 (coroborat cu art. 2) şi pe art. 5.", "", "Art. 14", "În opinia mea parţial separată din cauza Carabulea împotriva României (nr. 45661/99, 13 iulie 2010), am apreciat că, ţinând seama de problema, recunoscută pe plan internaţional, a tratamentului romilor în România, acest stat avea obligaţia de a ancheta în mod aprofundat orice agresiune comisă împotriva acestei minorităţi etnice. Faptul că statul nu a recurs la o asemenea anchetă în speţă mă determină să constat încălcarea procedurală a art. 14, coroborat cu art. 2.", "Faptul că romii pot fi, mai mult decât alţii, victime ale violenţelor şi relelor tratamente din partea poliţiei române a fost confirmat de numeroase rapoarte internaţionale. Pe lângă îngrijorarea exprimată la nivel internaţional, Curtea a constatat şi ea o problemă de discriminare a romilor pe plan naţional. În plus, guvernul pârât însuşi a recunoscut că se întâmplase ca agenţi ai forţelor de ordine să cauzeze răni unor romi, să participe la acte de violenţă şi de distrugere, motivate de rasism, să profereze injurii rasiste şi să nu desfăşoare anchete serioase cu privire la aceste incidente.", "Ţinând seama de consideraţiile precedente, o atenţie deosebită ar fi trebuit acordată anchetei cu privire la o eventuală motivaţie rasistă la originea violenţei dezastruoase suferite de primul reclamant. Consider că reacţia aproape letală a poliţistului, după pretinsa sa „agresiune din partea unui ţigan”, le impunea autorităţilor române datoria de a stabili dacă o discriminare întemeiată pe originea etnică a primului reclamant jucase un rol oarecare în desfăşurarea faptelor. În cauza Cobzaru, faptul că parchetul nu a verificat dacă poliţiştii autori ai actelor de violenţă fuseseră deja implicaţi în incidente similare sau dacă fuseseră deja acuzaţi anterior că au dat dovadă de sentimente ostile faţă de romi, dar şi faptul că statul nu a oferit nicio justificare cu privire la această omisiune au reprezentat factori importanţi în constatarea de către Curte a încălcării art. 14. Aş fi preferat să observ că se urmează aceeaşi abordare în prezenta cauză.", "", "Art. 5", "Cu privire la capetele de cerere întemeiate pe art. 5 § 1 şi 4, estimez că acestea sunt admisibile şi că au existat încălcări ale acestor dispoziţii. Curtea a reamintit recent, în cauza Medvedyev împotriva Franţei, că art. 5 din convenţie se numără printre principalele dispoziţii care garantează drepturile fundamentale ce protejează securitatea fizică a persoanelor. Trei mari principii reies din jurisprudenţa Curţii cu privire la acest articol: i) excepţiile, a căror listă este exhaustivă, necesită o interpretare strictă; ii) legalitatea detenţiei pe care se pune accentul în mod repetat din punct de vedere atât al procedurii, cât şi al fondului, şi care implică o aderare scrupuloasă la preeminenţa dreptului; în cele din urmă, iii) importanţa rapidităţii sau a celerităţii controalelor jurisdicţionale necesare în temeiul art. 5 § 4.", "Jurisprudenţa demonstrează că, pentru a stabili dacă o persoană a fost privată de libertate, trebuie să se examineze „realitatea regimului la care a fost supusă, din punct de vedere al dreptului şi al faptelor”. Durata detenţiei nu este determinantă, iar scopul care se află la baza art. 5 este „să se asigure că nimeni [nu] este lipsit [de libertatea sa] în mod arbitrar”.", "Presupunând că detenţia celui de-al doilea şi celui de-al treilea reclamant intră sub incidenţa art. 5 § 1 lit. b), acest lucru nu o scuteşte de respectarea necesară a căilor legale. Atunci când încalcă dreptul la libertate individuală, statele trebuie să adere în mod riguros la preeminenţa dreptului. Ceea ce s-a întâmplat în prezenta cauză demonstrează că, în cadrul juridic în vigoare în România, trecători inocenţi care au fost, din întâmplare, martori ai anumitor fapte pot fi luaţi de poliţie, conduşi la post, supuşi unui interogatoriu agresiv, li se poate interzice să plece de bunăvoie şi pot fi deţinuţi la nesfârşit fără nicio garanţie sau fără vreo garanţie adecvată sau suficientă în schimb, care ar permite să se frâneze exerciţiul arbitrar de către poliţie a puterii acesteia de restrângere a libertăţii personale a unei persoane. Poliţia are obligaţia de anchetare a infracţiunilor, însă nu în detrimentul dreptului la libertatea personală, astfel cum este protejat de art. 5, care solicită ca dispoziţii clare şi previzibile privind reglementarea privării de libertate să fie prevăzute de lege.", "Atunci când este vorba de privare de libertate, este deosebit de important să se respecte principiul general al securităţii juridice. Este esenţial să fie clar definite condiţiile privării de libertate în temeiul dreptului naţional sau al dreptului internaţional. Legea însăşi trebuie să fie previzibilă în aplicarea sa, astfel încât să îndeplinească criteriul „legalităţii”, astfel cum este stabilit de convenţie. Acest criteriu solicită ca orice lege să fie suficient de precisă pentru a evita orice pericol privind caracterul arbitrar. În hotărârea Medvedyev, Curtea a reamintit că, în materie de „legalitate” a unei detenţii, inclusiv respectarea „căilor legale”, convenţia face trimitere în principal la legislaţia naţională, dar şi, după caz, la alte norme juridice aplicabile persoanelor în cauză. În toate cazurile, aceasta consacră obligaţia de respectare a normelor materiale şi procedurale pe care le conţine. În plus, aceasta necesită conformitatea oricărei privări de libertate cu scopul art. 5: protejarea persoanei împotriva caracterului arbitrar. Astfel, termenul „legal” implică faptul ca legislaţia naţională pe care se sprijină detenţia să fie ea însăşi „accesibilă” şi precisă.", "Majoritatea se mulţumeşte să invoce art. 83 C. proc. pen. ca temei juridic, în dreptul intern, al privării de libertate suferite de reclamanţi. Acest articol prevede că persoana chemată ca martor este obligată să se înfăţişeze la locul, ziua şi ora arătate în citaţie şi are datoria să declare tot ce ştie cu privire la faptele cauzei. În speţă, nu a existat de fapt nicio „citaţie” care să indice o dată, un loc şi o oră specifice, astfel încât, chiar şi dintr-un punct de vedere pur formal, detenţia reclamanţilor nu era compatibilă, din perspectivă procedurală, cu dispoziţiile dreptului intern despre care se presupune că reprezintă temeiul juridic al privării de libertate în cauză. În plus, nimic din această dispoziţie nu informează persoanele particulare că, în orice moment şi fără avertisment, pot fi luate şi conduse la postul de poliţie unde, ulterior, pot fi deţinute la nesfârşit şi împotriva voinţei lor fără să fie oferită vreo garanţie (în special tipul de garanţie impus de art. 5 § 4) care să le poată proteja de exercitarea arbitrară a puterii poliţiei de a le restrânge libertatea individuală. Într-adevăr, nu observ nimic la art. 83 care să le fi oferit celui de-al doilea şi celui de-al treilea reclamant nivelul de precizie, de previzibilitate şi de accesibilitate impus de Curte atunci când analizează baza legală a unei privări de libertate.", "Având în vedere consideraţiile precedente şi faptul că doar o interpretare strictă este compatibilă cu scopul art. 5 § 1 din convenţie, consider că detenţia celui de-al doilea şi celui de-al treilea reclamant în speţă nu era „legală” în sensul acestei dispoziţii, ţinând seama de absenţa bazei legale care să prezinte calitatea necesară pentru respectarea principiului de securitate juridică.", "", "", ""]}