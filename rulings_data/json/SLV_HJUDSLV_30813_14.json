{"file": "SLV_HJUDSLV_30813_14.docx", "doc_type": "HJUDSLV", "doc_lang": "SLV", "case_id": "30813/14", "text_paragraphs": ["K. J. - Poland - 30813/14", "", "Pravica do spoštovanja družinskega življenja", "Pozitivna obveznost države", "Zavrnitev zahteve za vrnitev otroka po Haški konvenciji glede na materino nasprotovanje vrniti otroka - kršitev", "", "Pritožnik je z ženo (oba poljska državljana) in hčerko živel v Veliki Britaniji. KO je bila hči stara dve leti, jo je mati odpeljala na počitnice na Poljsko. Nato se z otrokom ni vrnila, pač pa je ostala na Poljskem in sprožila razvezni postopek. Oče je zahteval vrnitev nezakonito odpeljanega otroka po Konvenciji o civilnopravnih vidikih mednarodne ugrabitve otrok z dne 6. oktobra 1980. Sodišče na Poljskem je zahtevo zavrnilo, češ da bi se otrok v primeru vrnitve z materjo ali brez nje, znašel v položaju, ki ga predvideva 13. b člen Haške konvencije (13 b): da obstaja resna nevarnost, da bi bil otrok zaradi vrnitve izpostavljen telesnemu nasilju ali duševni travmi ali kako drugače pripeljan v neugoden položaj). V takem primeru država namreč ni dolžna odrediti vrnitve otroka.", "", "Haška konvencija ne definira natančneje pravnega pojma „neugoden položaj“ - ki ga prav zato v smislu 8. člena EKČP ne moremo razumeti tako, da bi vključeval vse neprijetnosti, povezane s postopkom vrnitve. Izjema, kot jo določa Haška konvencija, se nanaša če na situacije, ko bi za otroka nastale neugodne posledice, ki bi bile večje, kot jih bi otrok lahko prenesel.", "", "V tej zadevi pa je vrnitvi nasprotovala pritožnikova žena in ona bi morala navesti konkretne okoliščine, ki naj bi otroku grozili ob vrnitvi. Sklicevala pa se je le na razpad zakonske zveze in na bojazen, da hči ne bi več smela zapustiti Velike Britanije, kar ne predstavlja zadostnih okoliščin po 13 b členu Haške konvencije. Kljub temu so poljska sodišča sledila materinemu ugovoru, ki boj kot ne predstavlja njeno arbitrarno nasprotovanje vrnitvi otroka. Iz okoliščin, ki so se odkrile pred domačimi sodišči, je razvidno, da ni možnosti, da bi se hči v VB vrnila skupaj z materjo. Slednji je bil namreč vstop v VB prepovedan oz. bi ji grozile kazenske sankcije, če bi se v VB vrnila. Ni pa bilo ugotovljeno, da bi pritožnik kakorkoli oviral njeno pravico do stikov z otrokom v VB ali da bi ji odrekal starševske pravice oz. skrbništvo.", "", "Duševna travma po 13. b členu Haške konvencije tudi ne more izvirati zgolj iz otrokove ločitve od starša,ki je odgovoren, da je bil otrok protipravno odpeljan ali zadržan. Taka ločitev, čeprav za otroka huda,ne pomeni avtomatično uresničitve grozeče nevarnosti. Domača sodišča so presodila, da bi imela ločitev otroka od matere nepopravljive negativne posledice, saj je mati prvi skrbnica (primary caregiver) in so bili stiki otroka z očetom redki.", "", "Enako napačno je razlogovanje poljskih sodišč, da otrokova vrnitev z materjo ne bi imela nobenega pozitivnega vpliva na otrokov razvoj, ker bi bil odhod iz Poljske proti materini volji. Domača sodišča so pri svoji odločitvi očitno prestopila meje, ki so določene v 13. b členu Haške konvencije, ob tem pa celo niso upoštevala ugotovitve izvedencev, da je otrok dobro prilagodljiv, dobrega fizičnega in psihičnega zdravja, čustveno navezan na oba starša in je sprejemal obe državi kot enakovredno okolje. Nadalje je pomembno, da v postopkih po Haški konvenciji postopki v zvezi z dodelitvijo otroka (skrbništvom) in določitvijo stikov niso upoštevni. Zato je bilo zmotno razlogovanje družinskega sodišča, ki je kar predvidelo, da bi bila hči po vrnitvi v VB dodeljena pritožniku.", "", "Kljub priznani urgentni naravi postopkov po Haški konvenciji je minilo kar eno leto od prejema zahteve za vrnitev in končno odločitvijo - obdobje, za katerega tožena država ni podala nobenega pojasnila.", "", "Na podlagi vseh navedenih razlogov, ob priznavanju prostega polja presoje držav v tovrstnih postopkih, Sodišče ugotavlja, da država ni uspela izpolniti pozitivnih obveznosti. Ker pa po vsem tem času otrok z materjo na Poljskem živi že več kot tri leta in pol, ni bilo primerno, da bi Sodišče državi naložilo, da mora sprejeti ukrepe, usmerjene v vrnitev otroka v VB.", "", "Ugotovljena je bila kršitev in pritožniku odmerjena odškodnina za nepremoženjsko škodo 9.000 €. Zahtevek za premoženjsko škodo je bil zavrnjen.", "", "Sodišče napotuje na Factsheet: International Child Abductions"]}