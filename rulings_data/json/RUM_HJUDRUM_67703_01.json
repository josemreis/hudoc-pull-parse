{"file": "RUM_HJUDRUM_67703_01.docx", "doc_type": "HJUDRUM", "doc_lang": "RUM", "case_id": "67703/01", "text_paragraphs": ["©Documentul a fost pus la dispoziţie cu sprijinul Consiliului Superior al Magistraturii din România () şi R.A. „Monitorul Oficial” (). Permisiunea de a republica această traducere a fost acordată exclusiv în scopul includerii sale în baza de date HUDOC.", "", "©The document was made available with the support of the Superior Council of Magistracy of  () and R.A. „Monitorul Oficial” (). Permission to re-publish this translation has been granted for the sole purpose of its inclusion in the Court’s database HUDOC.", "", "", "", "Publicată în : MONITORUL OFICIAL nr. 728 din 27 OCTOMBRIE 2009", "", "HOTĂRÂREA", "din 12 iulie 2007", "în Cauza Hauler împotriva României", "(Cererea nr. 67.703/01)", "În Cauza Hauler împotriva României,Curtea Europeană a Drepturilor Omului (Secţia a treia), statuând în cadrul unei camere formate din: domnii B.M. Zupančič, preşedinte, C. Bîrsan, doamnele E. Fura-Sandström, A. Gyulumyan, domnii E. Myjer, David Thór Björgvinsson, doamna I. Ziemele, judecători, şi din domnul S. Quesada, grefier de secţie,", "după ce a deliberat în camera de consiliu la data de 21 iunie 2007,", "pronunţă următoarea hotărâre, adoptată la această dată:", "PROCEDURA", "1. La originea cauzei se află o cerere (nr. 67.703/01) îndreptată împotriva României, prin care un cetăţean al acestui stat, doamna Magdalena Hauler (reclamanta), a sesizat Curtea la data de 27 septembrie 2000 în temeiul art. 34 din Convenţia pentru apărarea drepturilor omului şi a libertăţilor fundamentale (Convenţia).", "2. Reclamanta, căreia i s-a acordat asistenţă judiciară, este reprezentată de doamna K. Kapcza Mikolt, avocat în Cluj-Napoca. Guvernul român (Guvernul) a fost reprezentat de doamna Cristina Tarcea, agent al Guvernului Român pe lângă Curtea Europeană a Drepturilor Omului, apoi de doamna Beatrice Ramaşcanu, care a substituit-o în aceste funcţii.", "3. La data de 30 mai 2002, Curtea a decis să comunice cererea Guvernului. Invocând prevederile art. 29 § 3 din Convenţie, ea a decis să analizeze în acelaşi timp admisibilitatea şi temeinicia cauzei.", "ÎN FAPT", "I. Circumstanţele cauzei", "4. Reclamanta s-a născut în anul 1940 şi locuieşte în Carei.", "5. În anul 1991, la o dată neprecizată, ea a sesizat comisia administrativă competentă cu aplicarea  (denumită în continuare comisia) cu o cerere de atribuire în proprietate a unui teren în suprafaţă de 3,30 ha, care îi aparţinuse mătuşii sale, a cărei moştenitoare era.", "6. Printr-o decizie a acestei comisii, emisă la data de 7 octombrie 1991, reclamantei i s-a recunoscut dreptul de proprietate pentru suprafaţa solicitată, dar fără a fi pusă în posesia terenului respectiv. Pe de altă parte, ea a prezentat primarului mai multe memorii pentru a i se elibera titlul de proprietate şi a fi pusă în posesie.", "7. Conform afirmaţiilor Guvernului, reclamanta ar fi acceptat să primească şi ar fi cultivat un alt teren atribuit în schimbul celui care îi aparţinuse mătuşii sale. Conform afirmaţiilor reclamantei, ea a refuzat de fiecare dată să fie pusă în posesia unui alt teren.", "8. În perioada 1991-1994, reclamanta a aderat, cu cele 3,30 ha ce nu fuseseră încă stabilite din punctul de vedere al amplasamentului, la o asociaţie agricolă, societatea A., care exploata o mare suprafaţă de terenuri agricole ale particularilor cărora li s-au recunoscut vechile drepturi de proprietate pierdute cu ocazia naţionalizării din anii ‘60.", "9. La data de 5 ianuarie 1995, primăria i-a eliberat unui terţ un titlu de proprietate asupra unei părţi din terenul revendicat de reclamantă şi l-a pus în posesia acestui teren.", "10. La data de 1 octombrie 1996, reclamanta a contestat această decizie în faţa Judecătoriei Marghita, solicitând anularea titlului de proprietate al terţului şi punerea sa în posesia terenului în cauză. Ea a arătat în primul rând că terenul respectiv fusese proprietatea mătuşii sale, că îl obţinuse prin succesiune şi că toate condiţiile erau îndeplinite pentru ca terenul să îi poată fi atribuit în proprietate. De asemenea, ea a invocat şi art. 16 din legea care îi acorda prioritate în atribuirea terenului, având în vedere că aparţinea minorităţii germane.", "11. Prin Sentinţa din data de 12 octombrie 1998, Judecătoria i-a admis acţiunea şi a dispus anularea parţială a titlului de proprietate contestat de reclamantă. Mai mult, ea a obligat comisia judeţeană să le elibereze părţilor noi titluri de proprietate, în conformitate cu decizia sa.", "12. Comisia a formulat apel împotriva acestei sentinţe, susţinând că, potrivit art. 13 § 1 din lege, ea nu avea obligaţia de a recunoaşte dreptul de proprietate al reclamantei asupra terenurilor care îi aparţinuseră mătuşii sale.", "13. Prin Decizia din data de 16 septembrie 1999, Tribunalul Bihor a admis apelul, cu motivarea că stabilirea amplasamentului şi atribuirea efectivă a parcelelor nu intrau în competenţele instanţei de fond, dat fiind şi faptul că anularea parţială a titlului de proprietate „ar implica o modificare a altor titluri deja atribuite şi ar necesita modificări în parcela respectivă şi că, prin urmare, ar fi afectaţi mai mulţi proprietari cărora le fuseseră deja atribuite parcele în acest loc“. Instanţa a reţinut şi faptul că reclamantei i-a fost într-adevăr reconstituit dreptul de proprietate asupra întregului teren la care avea dreptul, având în vedere că, chiar înainte de introducerea acţiunii în anulare a titlului de proprietate, ea încheiase un contract de închiriere a terenului în cauză cu societatea A.", "14. Reclamanta a sesizat Curtea de Apel Oradea cu un recurs împotriva deciziei tribunalului. Ea a susţinut că tribunalul nu interpretase corect probele şi că nu aplicase prevederile legale referitoare la reconstituirea dreptului de proprietate asupra terenurilor şi că în mod corect se pronunţase judecătoria asupra atribuirii terenului care îi aparţinuse mătuşii sale. Ea critica decizia pronunţată în apel, considerând şi că tribunalul îşi întemeiase decizia pe elemente străine de obiectul litigiului, în special pe contractul pe care aceasta îl încheiase cu societatea A.", "15. Prin Decizia din data de 5 aprilie 2000, Curtea de Apel Oradea a confirmat decizia tribunalului judeţean şi a respins recursul reclamantei, cu motivarea că identificarea parcelelor nu ţinea de competenţa instanţelor. Considerentele acestei decizii au fost astfel formulate, în partea lor relevantă:", "„Prevederile , aşa cum a fost modificată prin , prevăd posibilitatea ca atribuirea terenurilor în proprietate să nu se facă neapărat cu respectarea vechilor amplasamente. Pe de altă parte, delimitarea parcelelor este de competenţa comisiilor de aplicare a legii fondului funciar şi nu de cea a instanţelor. Numai pentru terenurile situate în intravilan legea prevede că ele ar trebui atribuite foştilor lor proprietari şi, numai în aceste cazuri, determinarea de către instanţe a terenurilor învecinate nu depăşeşte limitele atribuţiilor puterii judiciare. ”", "16. Reclamanta a formulat o contestaţie în anulare, motivată prin omisiunea instanţei de recurs de a statua asupra a două dintre motivele de recurs pe care le-a invocat. Potrivit reclamantei, instanţa statuase prin aplicarea unor prevederi care nu mai erau în vigoare la data judecăţii, în speţă întinderea competenţei instanţelor pentru a controla deciziile comisiei; mai mult, motivarea deciziei sale era contradictorie.", "17. Curtea de Apel Oradea a respins contestaţia în anulare prin Decizia din data de 4 septembrie 2000, apreciind că ar fi trebuit ca eroarea materială constatată să fie o eroare gravă, evidentă, a cărei verificare nu necesita o reanalizare a fondului sau o apreciere a probelor. Pe de altă parte, ea a considerat că, în motivarea sa, instanţa a răspuns în ansamblu argumentelor reclamantei.", "II. Dreptul şi practica interne pertinente", "18. În ceea ce priveşte competenţa instanţelor în analiza deciziilor comisiilor administrative însărcinate cu aplicarea , esenţialul reglementării interne relevante, şi anume fragmentele din , publicată în Monitorul Oficial al României, Partea I, nr. 37 din 20 februarie 1991, şi republicată în Monitorul Oficial al României, Partea I, nr. 1 din 5 ianuarie 1998, după modificările care i-au fost aduse prin , este descris în Hotărârea Glod împotriva României nr. 41.134/98, 16 septembrie 2003, §§ 22-24.", "19. Analiza jurisprudenţei interne referitoare la competenţa instanţelor de a determina legalitatea amplasamentului terenului stabilit de comisia administrativă nu permite concluzia că această chestiune a fost soluţionată în mod definitiv.", "20. Astfel, în Decizia nr. 947 din data de 15 mai 1996, Curtea Supremă de Justiţie a statuat că:", "„(...) În speţă, reconstituirea dreptului de proprietate pe vechile amplasamente era posibilă şi, prin urmare, comisia locală de aplicare a  avea obligaţia de punere în posesie a reclamanţilor, aşa cum reieşea din expertiza efectuată.”", " 21. În schimb, în Decizia nr. I/1997 din 30 iunie 1997, pronunţată în secţiile unite în urma unui recurs în interesul legii, Curtea Supremă de Justiţie s-a pronunţat astfel:", "„4. În ceea ce priveşte competenţa instanţelor de a stabili amplasamentul terenului atribuit în proprietate, au fost pronunţate soluţii divergente.", "Astfel, anumite tribunale şi-au stabilit competenţa de a delimita terenul atribuit în proprietate, considerând că, procedând astfel, nu vor depăşi atribuţiile puterii judiciare, căci expresia «întinderea suprafeţei terenului» ce ar putea face obiectul controlului instanţelor, la care făcea trimitere , se referea şi la amplasament, precizând inclusiv terenurile învecinate. Aceasta pentru a realiza voinţa legislatorului de a atribui fiecărei persoane, pe cât posibil, terenul care le-a aparţinut autorilor săi.", "Dimpotrivă, alte instanţe au decis că nu sunt competente să stabilească amplasamentul terenurilor care trebuiau să fie date în proprietate, în temeiul . Acestea au statuat în mod corect.”", "ÎN DREPT", "I. Asupra excepţiilor preliminare ale Guvernului", "22. Guvernul invocă în primul rând inadmisibilitatea cererii din cauza incompatibilităţii sale rationae materiae cu prevederile Convenţiei.", "23. Invocând Cauza Bugarski şi von Vuchetich împotriva Sloveniei (dec.), nr. 44.142/98, 3 iulie 2001, Guvernul pretinde că, în temeiul , reclamanta nu ar fi avut dreptul de a i se da în proprietate un teren pe amplasamentul terenului ce i-a aparţinut mătuşii sale şi că, prin urmare, ea nu ar avea vreun drept civil de a susţine acest lucru, conform legislaţiei române. Prin urmare, art. 6 nu ar trebui aplicat.", "24. Mai mult, Guvernul arată că reclamanta ar fi acceptat să intre în posesia şi ar fi exploatat un alt teren propus de primărie, având aceleaşi dimensiuni şi valoare cu cel care îi aparţinuse mătuşii sale, astfel că ea nu mai are calitatea de victimă.", "25. Reclamanta se opune acestor argumente.", "26. Curtea reaminteşte că, în hotărârea sa Glod menţionată mai sus, ea a considerat că art. 6 era aplicabil unei proceduri similare celei în speţă (conform Hotărârii Glod citate anterior, § 34). În acest sens, Curtea observă că procedura litigioasă în anularea titlului de proprietate al unui terţ s-ar referi şi la legalitatea unei decizii a comisiei administrative referitoare la dreptul reclamantei, ce rezultă din legea fondului funciar, de a i se restitui un bun imobiliar, drept care îmbracă în mod incontestabil un caracter civil, în sensul primului paragraf al art. 6 menţionat mai sus, care este, prin urmare, aplicabil în speţă.", "27. De asemenea, Curtea a respins deja o excepţie preliminară a Guvernului, întemeiată pe lipsa calităţii de victimă a reclamantei, similară celei invocate în speţă. În acest sens, ea observă că cererile reclamantei nu se limitează la ingerinţa autorităţilor în dreptul său de proprietate, ci se referă şi la încălcarea art. 6 § 1 din Convenţie. Or, în lipsa oricărei recunoaşteri, în mod explicit sau în esenţă, ulterior oricărei reparaţii, de către autorităţi, a unei astfel de încălcări a Convenţiei, reclamanta poate în mod incontestabil să se pretindă victima constatării instanţelor conform căreia ele nu ar fi competente să analizeze o decizie administrativă a comisiei, aşa cum s-a întâmplat în speţă (conform Hotărârii Glod citate anterior, § 25-28 şi, mutatis mutandis, Crişan împotriva României, nr. 42.930/98, §§ 27-30, 27 mai 2003).", "28. Prin urmare, excepţiile preliminare ale Guvernului trebuie respinse.II. Asupra pretinsei încălcări a art. 6 § 1 din Convenţie", "29. În primul rând, reclamanta se plânge de refuzul instanţelor de a analiza legalitatea unei decizii a comisiei. Ea invocă art. 6 § 1 din Convenţie, care prevede astfel în partea sa relevantă:", "„Orice persoană are dreptul la judecarea în mod echitabil (...) a cauzei sale, de către o instanţă independentă şi imparţială, instituită de lege, care va hotărî (...) asupra încălcării drepturilor şi obligaţiilor sale cu caracter civil (...). ”", "30. Reclamanta subliniază că, în lumina modificărilor legislative aduse de , instanţele române au considerat pe nedrept că ele nu se bucură, în virtutea , de o competenţă deplină în materie de reconstituire a dreptului de proprietate. O astfel de situaţie a determinat instanţele sesizate cu contestaţia sa să nu analizeze legalitatea reconstituirii dreptului său de proprietate în ceea ce priveşte amplasamentul acestui teren.", "31. Guvernul se opune acestui argument.", "32. Curtea reaminteşte că, în ceea ce priveşte hotărârile referitoare la drepturi şi obligaţii cu caracter civil, art. 6 § 1 din Convenţie dispune ca deciziile luate de autorităţi administrative care nu respectă ele însele cerinţele acestei dispoziţii să fie supuse controlului ulterior al unui organ judiciar cu competenţă deplină (conform Glod, citată anterior, § 35; Crişan, citată anterior, § 24; Stallinger şi Kuso împotriva Austriei, Hotărârea din 23 aprilie 1997, Culegere de hotărâri şi decizii 1997-II, pp. 679-680, § 51).", "33. Curtea reaminteşte că în cauza Glod a statuat că respectiva comisie administrativă numită prin ordin al prefectului şi condusă de acesta, pentru aplicarea art. 11 din lege, care s-a pronunţat asupra restituirii unui teren în detrimentul reclamantei, nu îndeplinea condiţia de independenţă în ceea ce priveşte Executivul şi, prin urmare, nu putea constitui o „instanţă“, în sensul art. 6 § 1 menţionat mai sus (conform Glod, citată anterior, § 36). Rezultă că, pentru ca cerinţele art. 6 § 1 din Convenţie să fie îndeplinite, partea interesată trebuie să poată supune deciziile luate de autoritatea administrativă în cauză controlului ulterior al unui organ judiciar cu competenţă deplină.", "34. În această privinţă, Curtea observă că instanţele, care au fost sesizate de reclamantă pentru a controla legalitatea unei decizii prin care comisia îi acordase unui terţ terenul ce îi aparţinuse mătuşii ei, teren în posesia căruia ea pretindea să fie pusă în temeiul unei alte decizii administrative care îi recunoştea dreptul de proprietate asupra a 3,30 ha de teren (vezi paragraful 6 de mai sus), s-au declarat necompetente să se pronunţe asupra legalităţii amplasamentului terenului, aşa cum a fost stabilit de comisia administrativă.", "35. Deşi în cauza Glod menţionată mai sus Curtea a luat act cu interes de schimbarea legislativă adusă de , referitoare la întinderea, de acum înainte nelimitată, a competenţei instanţelor chemate să statueze asupra legalităţii deciziilor administrative ale comisie (conform Glod, citată anterior, § 38), ea observă că, în speţă, Curtea de Apel Oradea s-a declarat necompetentă, în Decizia sa din data de 5 aprilie 2000, să analizeze dacă reclamanta avea prin lege dreptul la un teren în acelaşi loc cu cel ce îi aparţinuse mătuşii sale. Astfel, reclamanta nu a putut supune decizia luată de o autoritate administrativă care nu îndeplinea ea însăşi cerinţele unei „instanţe“, în sensul art. 6 § 1 din Convenţie, controlului ulterior al unui organ judiciar cu competenţă deplină.", "36. În lumina celor de mai sus, Curtea apreciază că imposibilitatea reclamantei de a le face pe instanţe să analizeze dacă îndeplineşte condiţiile prevăzute de lege pentru a i se restitui un teren pe vechiul amplasament, în cadrul contestaţiei sale împotriva unei decizii administrative ce statua asupra drepturilor sale civile, încalcă însăşi substanţa dreptului său de acces la o instanţă (conform Glod, citată anterior, § 39).", "37. Aceste elemente îi sunt suficiente Curţii pentru a constata că a avut loc încălcarea art. 6 § 1 din Convenţie.", "III. Asupra pretinsei încălcări a art. 1 din Primul Protocol adiţional la Convenţie", "38. Reclamanta se plânge că, din cauza soluţiei date contestaţiei sale de către instanţele naţionale, ea a suferit o atingere a dreptului său la respectarea bunurilor sale, în sensul art. 1 din Protocolul nr. 1 la Convenţie, care prevede următoarele:", "„Orice persoană fizică sau juridică are dreptul la respectarea bunurilor sale. Nimeni nu poate fi lipsit de proprietatea sa decât pentru cauză de utilitate publică şi în condiţiile prevăzute de lege şi de principiile generale ale dreptului internaţional.", "Dispoziţiile precedente nu aduc atingere dreptului statelor de a adopta legile pe care le consideră necesare pentru a reglementa folosinţa bunurilor conform interesului general sau pentru a asigura plata impozitelor ori a altor contribuţii sau a amenzilor. 39. Guvernul contestă acest argument.”", "40. Curtea constată că acest capăt de cerere este legat de cel analizat mai sus şi trebuie, aşadar, declarat admisibil.", "41. Având în vedere constatarea referitoare la art. 6 (paragraful 37 de mai sus), Curtea apreciază că nu este necesar să analizeze separat dacă în speţă a avut loc încălcarea acestei prevederi (vezi, printre altele, Glod, citată anterior, § 46, şi, mutatis mutandis, hotărârile Laino împotriva Italiei [MC], nr. 33.158/96, § 25, CEDO 1999-I; Biserica Catolică din Chania împotriva Greciei, din 16 decembrie 1997, Culegere 1997-VIII, § 50).", "IV. Asupra aplicării art. 41 din Convenţie", "42. Conform art. 41 din Convenţie,", "„În cazul în care Curtea declară că a avut loc o încălcare a Convenţiei sau a protocoalelor sale şi dacă dreptul intern al Înaltei Părţi contractante nu permite decât o înlăturare incompletă a consecinţelor acestei încălcări, Curtea acordă părţii lezate, dacă este cazul, o reparaţie echitabilă.”", " A. Prejudiciu", "43. Reclamanta solicită cu titlu de daune materiale pe care le-ar fi suferit restituirea în natură a terenului în suprafaţă de 3,30 ha situat pe vechiul său amplasament sau, în subsidiar, o sumă ce corespunde valorii bunului imobiliar respectiv, pe care o estimează la suma de 165.000 euro (EUR). În plus, ea solicită suma de 5.000 EUR cu titlu de daune morale cauzate de refuzul autorităţilor, de aproape 16 ani, de a o pune în posesia terenului său pe vechiul amplasament, ceea ce i-a cauzat suferinţe psihice şi i-a adus un sentiment de nedreptate şi o tensiune permanentă.", "44. Guvernul se opune acordării sumelor solicitate de reclamantă. El susţine că valoarea terenului agricol în zona în care se află cel al reclamantei este mai mică decât cea solicitată de aceasta şi atrage atenţia că ea a perceput în fiecare an un profit din exploatarea terenului echivalent pe care l-a acceptat implicit în locul terenului solicitat (vezi paragrafele 7 şi 8 de mai sus). În ceea ce priveşte prejudiciul moral, Guvernul este de părere că între suferinţele sale şi pretinsele încălcări ale drepturilor convenţionale nu poate fi stabilită nicio legătură de cauzalitate.", "45. Curtea constată că singura bază care trebuie reţinută pentru acordarea unei satisfacţii echitabile constă, în speţă, în faptul că reclamanta nu a beneficiat de accesul la o instanţă pentru a contesta deciziile comisiei care au statuat asupra drepturilor sale cu caracter civil. Desigur, Curtea nu poate specula asupra soluţiei pe care ar fi avut-o procesul în cazul contrar, dar nu consideră că este nerezonabil să creadă că partea interesată a suferit o pierdere de şansă reală (conform Pelissier şi Sassi împotriva Franţei [MC], nr. 25.444/94, § 80, CEDO 1999-II; Crişan, citată anterior, § 36; Glod, citată anterior, § 50). Statuând în echitate, conform art. 41, ea îi atribuie suma de 4.000 EUR cu toate prejudiciile incluse.", "B. Cheltuieli de judecată", "46. Reclamanta solicită şi suma de 2.000 EUR cu titlu de cheltuieli de judecată suportate în faţa instanţelor interne.", "47. Guvernul consideră că reclamanta nu poate revendica decât rambursarea cheltuielilor de judecată necesare şi susţinute.", "48. Conform jurisprudenţei Curţii, un reclamant nu poate obţine rambursarea cheltuielilor sale de judecată decât în măsura în care li s-au stabilit realitatea, necesitatea şi caracterul rezonabil. În speţă, ţinând cont de elementele aflate în posesia sa şi de criteriile menţionate mai sus, Curtea consideră rezonabilă suma de 500 EUR cu titlu de cheltuieli de judecată legate de procedura naţională, pe care i-o acordă reclamantei.", "C. Dobânzi moratorii", "49. Curtea consideră potrivit ca rata dobânzii moratorii să se bazeze pe rata dobânzii facilităţii de împrumut marginal a Băncii Centrale Europene, majorată cu 3 puncte procentuale.", "PENTRU ACESTE MOTIVE,", "În unanimitate,", "CURTEA", "1. declară cererea admisibilă;", "2. hotărăşte că a avut loc încălcarea art.6 § 1 din Convenţie;", "3. hotărăşte că nu este necesar să analizeze capătul de cerere întemeiat pe art. 1 din Protocolul nr. 1 la Convenţie;", "4. hotărăşte:", "a)ca statul pârât să îi plătească reclamantei, în cel mult 3 luni de la data rămânerii definitive a prezentei hotărâri, conform art. 44 § 2 din Convenţie, sumele de mai jos:", "(i) 4.000 EUR (patru mii euro), cu titlu de daune materiale şi morale;", "(ii) 500 EUR (cinci sute euro), cu titlu de cheltuieli de judecată;", " b)ca sumele respective să fie convertite în moneda statului pârât la cursul de schimb valabil la data plăţii şi ca la acestea să fie adăugată orice sumă ce ar putea fi datorată cu titlu de impozit;", "c)ca, începând de la expirarea termenului menţionat mai sus şi până la efectuarea plăţii, aceste sume să se majoreze cu o dobândă simplă având o rată egală cu cea a facilităţii de împrumut marginal a Băncii Centrale Europene, valabilă în această perioadă, majorată cu 3 puncte procentuale;", "5. respinge cererea de reparaţie echitabilă în rest.", "Întocmită în limba franceză, ulterior fiind comunicată în scris la data de 12 iulie 2007, în conformitate cu art. 77 §§ 2 şi 3 din Regulament.", "Boštjan M. Zupančič,", "preşedinte", "Santiago Quesada,", " grefier"]}