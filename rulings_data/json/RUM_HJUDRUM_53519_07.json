{"file": "RUM_HJUDRUM_53519_07.docx", "doc_type": "HJUDRUM", "doc_lang": "RUM", "case_id": "53519/07", "text_paragraphs": ["", "", "Traducere neoficială a variantei engleze a hotărârii,", "efectuată de asociaţia obştească „Juriştii pentru drepturile omului”", "", "", "", "SECŢIA A TREIA", "", "", "", "", "", "", "CAUZA I.G. c. MOLDOVEI", "", "(Cererea nr. 53519/07)", "", "", "", "", "", "", "", "", "HOTĂRÂRE", "", "STRASBOURG", "", "15 mai 2012", "", "", "Hotărârea va rămâne definitivă în circumstanţele stabilite în articolul 44 § 2 al Convenţiei. Ea poate fi subiect al revizuirii editoriale.", "", "În cauza I.G. c. Moldovei,", "Curtea Europeană a Drepturilor Omului (Secţia a Treia), întrunită în cadrul unei Camere compuse din:", "\tJosep Casadevall, Preşedinte,\n\tCorneliu Bîrsan,\n\tEgbert Myjer,\n\tIneta Ziemele,\n\tNona Tsotsoria,\n\tMihai Poalelungi,\n\tKristina Pardalos, judecători,\nşi Santiago Quesada, Grefier al Secţiei,", "Deliberând la 17 aprilie 2012 în şedinţă închisă,", "Pronunţă următoarea hotărâre, care a fost adoptată la acea dată:", "PROCEDURA", "1.  La originea cauzei se află o cerere (nr. 53519/07) depusă împotriva Republicii Moldova la Curte, în conformitate cu prevederile articolului 34 al Convenţiei pentru Apărarea Drepturilor Omului şi a Libertăţilor Fundamentale („Convenţia”), de către un cetăţean al Republicii Moldova, dra I.G. („reclamanta”), la 6 octombrie 2007. Preşedintele Secţiunii a admis cererea reclamantei de a nu i se dezvălui numele (articolul 47 § 3 al Regulamentului Curţii).", "2.  Reclamanta a fost reprezentată de către dl A. Postică şi dna D. Straisteanu, avocaţi în Chişinău. Guvernul Republicii Moldova („Guvernul”) a fost reprezentat de către Agentul său, dl Vladimir Grosu.", "3.  Reclamanta a susţinut că a fost victima încălcării articolului 3 şi al articolului 8 al Convenţiei pe motiv că statul nu a efectuat o investigaţie adecvată pe marginea acuzaţiei sale de viol când avea 14 ani. Reclamanta s-a plâns şi de faptul că nu a avut un recurs efectiv, în conformitate cu articolul 13 al Convenţiei, în privinţa încălcărilor de mai sus şi că a fost supusă unui tratament discriminatoriu contrar articolului 14 al Convenţiei coroborat cu articolele 3 şi 8 ale Convenţiei.", "4.  La 13 iulie 2009, cererea a fost comunicată Guvernului. De asemenea, Curtea a decis să examineze împreună fondul cererii şi admisibilitatea acesteia (Articolul 29 § 1).", "ÎN FAPT", "I.  CIRCUMSTANŢELE CAUZEI", "5.  Reclamanta s-a născut pe 10 decembrie 1989 şi locuieşte în Bilicenii Vechi. La data evenimentelor reclamanta avea 14 ani şi 8 luni.", "6.  În seara de 21 august 2004, V.R. a invitat-o pe reclamantă şi pe un prieten de-al ei să iasă împreună cu el în acea seara. V.R. avea 23 de ani la acea dată şi locuia în vecinătatea bunicii reclamantei pe care aceasta o vizita deseori. Reclamanta şi V.R. se cunoşteau de mulţi ani şi s-au întâlnit de mai multe ori cu diferite ocazii.", "7.  La sfârşitul serii reclamanta şi V.R. au mers cu maşina la un bar/club de noapte dintr-un sat vecin. La bar, V.V., V.D. şi o altă fată, A.S. s-au alăturat reclamantei şi lui V.R. Reclamanta a stat cu V.R. şi prietenii lui. V.R. a cumpărat o sticlă cu vodcă şi a încurajat-o pe reclamantă să bea cu ei. Iniţial, reclamanta a refuzat să bea, dar mai apoi a cedat la presiunea grupului şi a consumat aproximativ 100 ml de vodcă. Potrivit reclamantei, V.R. a ameninţat-o cu forţa şi că nu o va duce înapoi acasă dacă nu bea. La audiere, V.R. a contestat faptul că a ameninţat-o. După ce şi-au terminat băuturile, ei au părăsit barul, iar V.R. i-a dus pe toţi acasă. În timp ce se apropiau de casa lui V.D., V.D. şi A.S. l-au rugat pe V.R. să-i aştepte, promiţând că se întorc într-o jumătate de oră.", "8.  V.R. şi reclamanta au rămas singuri în maşină. V.R. a parcat maşina lângă casa lui V.D. şi a rugat-o pe reclamantă să treacă cu el pe bancheta din spate. Reclamanta a explicat ulterior într-o declaraţie pe care a dat-o procurorului că atunci când s-a ridicat ea s-a simţit ameţită şi că a trebuit să se sprijine de maşină. V.R. a contestat aceasta şi a susţinut că reclamanta nu părea a fi ameţită. Reclamanta a susţinut că în timp ce stătea pe bancheta din spate, V.R. a încercat s-o sărute pe gură, dar ea s-a dat la o parte, spunându-i că ea nu vrea să facă sex şi că se temea de ce vor gândi părinţii ei. V.R. a asigurat-o că nimeni nu va afla, în acelaşi timp apropiindu-se de ea şi lăsându-se cu corpul pe corpul ei, astfel imobilizând-o. Cu o mână i-a ţinut mâinile reclamantei, iar cu cealaltă i-a dat jos hainele. În declaraţiile date procurorului reclamanta a indicat următoarele:", "„... Eu nu am vrut să am raport sexual cu V.R., dar deoarece băusem vodcă mă simţeam slăbită, nu mă putea mişca şi nu i-am putut rezista fizic. V.R. mi-a dat jos blugii, chiloţii, tricoul şi sutienul, [şi] m-a penetrat... M-a durut... Eu nu mai avusesem relaţii sexuale cu nimeni până atunci. Eram virgină... deoarece era întuneric nu am văzut că eram toată murdară de sânge...”", "9.  V.R. a contestat la audiere descrierea de mai sus a evenimentelor şi a declarat că reclamanta a acceptat imediat propunerea lui de a face sex cu el şi s-a dezbrăcat singură. De asemenea, el a declarat că ea i-a spus că a făcut sex cu fratele lui şi că nu ştia câţi ani are.", "10.  Reclamanta a declarat că după ce a violat-o, V.R. a ameninţat-o cu moartea dacă spune cuiva că au făcut sex. Reclamanta şi-a amintit că actul a durat cam 10 minute. După aceea reclamanta s-a îmbrăcat şi nu după mult timp V.D. şi A.S. s-au întors la maşină. V.R. a dus-o pe reclamantă acasă şi a repetat ameninţarea. V.R. a contestat acuzaţia că a ameninţat-o.", "11.  În aceeaşi zi (22 august 2004) reclamanta i-a spus mamei sale că a fost violată de V.R. Tot atunci, mama reclamantei a mers acasă la V.R. El a recunoscut că a făcut sex cu reclamanta şi a promis că se însoară cu ea după ce termină şcoala. Însă, două zile mai târziu, mama reclamantei a aflat că V.R. mai lăsase o fată însărcinată şi că urma să se căsătorească cu ea. De aceea, la 25 august 2004, mama reclamantei a depus o plângere în numele reclamantei la Comisariatul de Poliţie Sîngerei, denunţând violul. La 26 august 2004, Procuratura Sîngerei a pornit urmărirea penală pe marginea infracţiunii de viol asupra unui minor. Infracţiunea este prevăzută în articolul 171 alin.2 lit. (b) al Codului penal al Republicii Moldova.", "12.  Cauza a fost distribuită lui V.C., procuror în cadrul Procuraturii Sîngerei. Acesta a dispus efectuarea unei expertize medico-legale a reclamantei. Expertiza a fost efectuată în aceeaşi zi, iar concluzia a fost că a avut loc „ruperea himenului, care ar fi putut avea loc în circumstanţele descrise, cu un obiect drept, contondent, care posibil să fi fost un penis în erecţie”. Nu s-au găsit urme de sânge sau spermă din cauză că reclamanta a fost examinată târziu.", "13.  La 26 august 2004, procurorul a audiat-o pe reclamantă şi pe mama ei, iar la 1 septembrie pe V.R.", "14.  La 1 septembrie 2004, ca urmare a plângerii reclamantei şi a constatărilor expertizei medico-legale, V.R. a fost recunoscut în calitate de bănuit în comiterea infracţiunii de viol asupra unui minor. La 14 septembrie 2004, procurorul a dispus efectuarea unei expertize medico-legale repetate. Raport de expertiză suplimentar, emis la 17 septembrie 2004, conţinea aceleaşi concluzii ca şi cele din cadrul expertizei medico-legale iniţiale, dar, în plus faţă de aceasta, constata că nu au fost găsite vânătăi sau leziuni pe corpul reclamantei.", "15.  Între timp, la 1 septembrie 2004, V.V. a fost audiat în calitate de martor. El a declarat că în seara de 21 august 2004 a mers împreună cu V.R., cu reclamanta, cu V.D. şi cu o fată pe nume A.S. la un bar/club de noapte care se afla în satul vecin. V.V. a confirmat că reclamanta a consumat alcool şi că a dansat. După ce au consumat prima sticlă de vodcă, au făcut comandă de o altă sticlă. El nu a ştiut dacă reclamanta a băut şi din acea sticlă şi nu a văzut dacă se ţinea sau nu pe picioare atunci când au plecat din bar. După ce au plecat din bar, V.R. l-a dus acasă, iar după aceea a plecat împreună cu reclamanta, cu V.D. şi cu A.S. V.V. nu a ştiut unde s-au îndreptat.", "16.  La 26 octombrie 2004, reclamanta şi V.R. au fost confruntaţi. Părţile şi-au menţinut poziţiile. În special, reclamanta a insistat că contactul sexuat nu a fost consimţit, iar V.R. a insistat contrariul. De asemenea, ei au disputat faptul dacă V.R. a ameninţat-o pe reclamantă şi dacă V.R. cunoştea vârsta reclamantei.", "17.  La 26 noiembrie 2004, procurorul care conducea urmărirea penală a solicitat la superiorul său prelungirea termenului de urmărire penală a cauzei. El a enumerat acţiunile întreprinse până în acel moment şi a indicat faptul că era necesară prelungirea termenului de urmărire penală până la 31 ianuarie 2005 pentru a audia alţi câţiva martori. Reiese că cererea a fost acceptată în aceeaşi zi de către A.B., procuror-şef în cadrul aceleiaşi procuraturi.", "18.  La 1 decembrie 2004, un alt procuror din cadrul aceleiaşi procuraturi, C.C., l-a scos pe V.R. de sub urmărirea penală pe marginea infracţiunii de viol asupra unui minor. Procurorul a afirmat în ordonanţa să următoarele:", "„... având în vedere constatările expertizei medico-legale şi declaraţiile bănuitului, precum şi declaraţiile martorilor şi ale victimei, concluzionez că acţiunile lui V.R. nu constituie elemente ale infracţiunii prevăzute în articolul 171 alin. 2 lit. (b) al Codului penal al Republicii Moldova. Prin urmare, dispun scoaterea lui V.R. de sub urmărirea penală”.", "19.  În aceeaşi ordonanţă, C.C. a dispus continuarea urmăririi penale fără a da alte detalii.", "20.  Între 3 şi 6 decembrie 2004, urmărirea penală a continuat, acelaşi procuror audiind câţiva martori, inclusiv pe verişoara reclamantei, pe colegii ei de clasă şi pe vecini.", "21.  La 19 ianuarie 2005, A.B. a anulat ordonanţa din 1 decembrie 2004 ca fiind ilegală. În ordonanţa de anulare el a declarat următoarele „ordonanţa din 1 decembrie 2004 nu se bazează pe o examinare complexă a tuturor circumstanţelor cauzei, în special faptul că în momentul contactului sexual, victima, care era minoră, era ameţită şi nu-şi putea controla acţiunile.” În plus, procurorul a menţionat că, după ce a fot emisă ordonanţa, au fost descoperite noi fapte care au confirmat vinovăţia lui V.R. Cauza a fost dată în sarcina procurorului V.C.", "22.  La 25 ianuarie 2005, V.R. a fost din nou recunoscut în calitate de bănuit de comiterea infracţiunii de viol asupra unui minor. La 31 ianuarie 2005, urmărirea penală s-a finalizat, iar dosarul a fost trimis în judecată la Judecătoria Sîngerei.", "23.  Audiind martorii şi examinând probele, instanţa de judecată a emis o hotărâre judecătorească pe 10 februarie 2006. Instanţa de judecată a respins argumentul lui V.R. potrivit căruia el nu cunoştea vârsta reclamantei. De asemenea, instanţa de judecată a respins argumentul reclamantei că era într-atât de ameţită încât nu-şi putea controla acţiunile, motivând că potrivit unuia dintre martori ea nu a consumat mai mult de 50 ml de votcă, descriind incidentul în detalii. Instanţa de judecată a concluzionat, în baza faptului că nu existau semne de violenţă fizică pe corpul reclamantei după cum au confirmat rapoartele de expertiză medico-legale, că contactul sexual a fost consimţit mutual. În consecinţă, instanţa de judecată a modificat din oficiu încadrarea juridică a faptei săvârşite de V.R. şi l-a găsit vinovat de săvârşirea infracţiunii de raport sexual cu o persoană care                  nu a împlinit vârsta de 16 ani comis sub influenţa alcoolului, cu încălcarea articolului 174 al Codului penal al Republicii Moldova. Instanţa de judecată a respins acuzaţia de viol împotriva lui V.R. V.R. a fost condamnat la 3 ani de închisoare cu suspendare.", "24.  Atât reclamanta (prin intermediul mamei sale în calitate de tutore legal) cât şi procurorul au contestat sentinţa Judecătoriei Sîngerei. V.R. nu a depus apel.", "25.  Reclamanta a susţinut că prima instanţă nu a luat în considerare vulnerabilitatea ei datorată ameţelii de la alcool şi vârstei tinere, limitându-se doar la problema consimţământului din perspectiva probelor concludente privind opunerea de rezistenţă.", "26.  Procurorul a declarat apel la 1 martie 2006, formulând argumente similare cu cele ale reclamantei în apel.", "27.  La 11 aprilie 2007, Curtea de Apel Bălţi a respins apelul reclamantei, motivând că dreptul de apel al reclamantei este limitat de articolul 276 şi 401 al Codului de procedură penală al Republicii Moldova („CPP”). Instanţa de judecată a explicat că potrivit acestor dispoziţii legale, victima unei infracţiuni poate declara apel doar în cazul în care urmărirea penală a fost pornită la plângerea sa prealabilă. Deoarece infracţiunea de viol nu este o infracţiune care poate fi urmărită doar în baza plângerii victimei, reclamanta nu face parte din categoria de persoane care au drept de apel împotriva unei hotărâri judecătoreşti emisă de instanţa de judecată.", "De asemenea, Curtea de Apel a respins apelul procurorului, a anulat sentinţa Judecătoriei Sîngerei şi l-a achitat pe V.R. Instanţa de apel a considerat, în primul rând, că anularea ordonanţelor din 1 decembrie 2004 şi 19 ianuarie 2005 a fost ilegală deoarece „doar procurorul ierarhic superior, adică Procurorul general şi inferiorii săi” au acest drept. În plus, în opinia Curţii de Apel, nu existau temeiuri juridice pentru anularea ordonanţei din 1 decembrie 2004, deoarece: (a) nu există elemente ale infracţiunii de viol în acţiunile lui V.R.; şi (b) în conformitate cu art. 63 (2)(3) al CPP, o persoană poate fi menţinută în calitate de bănuit nu mai mult de 3 luni. În cele din urmă, instanţa de judecată a statuat că, deoarece ordonanţa din 1 decembrie 2004 a fost declarată validă, cercetarea penală în continuare a lui V.R. ar încălca principiul non bis in idem şi ar fi contrară articolului 4 al Protocolului nr.7 la Convenţie.", "28.  Deoarece dreptul reclamantei de a ataca sentinţa primei instanţe a fost refuzat, avocatul ei a adresat o cerere Procuraturii Generale cu solicitarea de a depune un recurs la Curtea Supremă de Justiţie. Procuratura Generală nu a declarat recurs. În scrisoarea din 16 august 2007 trimisă în răspuns la cererea reclamantei, Procuratura Generală a recunoscut că a omis termenul de prescripţie de două luni în care putea fi atacată cu recurs decizia Curţii de Apel Bălţi, în conformitate cu art. 422 al CPP. Drept urmare, procedurile împotriva lui V.R. s-au încheiat, iar ordonanţa procurorului C.C. din 1 decembrie 2004 în privința acuzației de viol a reclamantei a devenit irevocabilă.", "29.  Reclamanta a avut nevoie de ajutor psihologic după finalizarea procesului la Curtea de Apel Bălţi. În perioada iulie – august 2007, ea a fost consultată de un psihiatru din cadrul Memoria, organizaţie neguvernamentală locală care lucrează în acest domeniu. Extrasul din dosarul medical al reclamantei din 18 august 2007, indică că reclamantă suferă de stres post-traumatic cauzat de viol, de omisiunea instanţelor de judecată de a pronunţa o sentinţă de condamnare efectivă şi de umilinţa la care a fost supusă public în cadrul procedurilor naţionale care au avut loc în privinţa cauzei sale.", "II.  DREPTUL INTERN RELEVANT", "30.  Articolele relevante din Codul penal în vigoare la momentul faptelor prevedeau următoarele:", "Articolul 171. Violul", "„Violul, adică raportul sexual săvârșit prin constrângere fizică sau psihică a persoanei sau profitând de imposibilitatea acesteia de a se apăra ori de a-şi exprima voinţa se pedepseşte cu închisoare de la 3 la 5 ani..", "Violul:", "săvârșit repetat;", "săvârșit cu bună-ştiinţă asupra unui minor;", "... - ... (g),", "se pedepseşte cu închisoare de la 5 la 15 ani.", "...”", "Articolul 174. Raportul sexual cu o persoană care nu a împlinit vârsta de 16 ani", "„Raportul sexual altul decât violul, precum şi orice alte acte de penetrare vaginală sau anală, comise cu o persoană despre care se ştia cu certitudine că nu a împlinit vârsta de 16 ani se pedepsesc cu închisoare de până la 5 ani..”", "Articolele relevante din Codul de procedură penală prevăd următoarele:", "Articolul 52.  Atribuţiile procurorului în cadrul urmăririi penale", "„(1) În cadrul urmăririi penale, procurorul:", "...", "(8) anulează ordonanţele ilegale şi neîntemeiate ale organului de urmărire penală;", "...”", "Articolul 401.  Persoanele care pot declara apel", "„(1) Pot declara apel:", "(a) procurorul, în ce priveşte latura penală şi latura civilă;", "(b) inculpatul, în ce priveşte latura penală şi latura civilă...;", "(c) partea vătămată, în ce priveşte latura penală, în ce priveşte latura penală în cazurile în care procesul penal se porneşte doar la plângerea prealabilă a acesteia în condiţiile legii;", "...”", "La 20 mai 2008, ultimul alineat al articolului de mai sus a fost declarat neconstituţional de către Curtea Constituţională şi de la acea dată victimele oricăror infracţiuni pot declara apel.", "Articolul 452.  Recursul în anulare", "(1) Procurorul General, precum şi precum şi [părţile], pot declara la Curtea Supremă de Justiţie recurs în anulare împotriva hotărârii judecătoreşti irevocabile după epuizarea căilor ordinare de atac.", "(2) Procurorul General poate declara, în favoarea reclamantului, recurs în anulare împotriva hotărârii judecătoreşti irevocabile şi în cazul când nu au fost utilizate căile ordinare de atac.", "Articolul 453.  Temeiurile pentru recurs în anulare", "(1) Hotărârile irevocabile de condamnare sau achitare [...] pot fi atacate cu recurs în anulare în scopul reparării erorilor de drept [...], în urătoarele cazuri:", "...", "(e) când Curtea Constituţională a recunoscut neconstituţională prevederea legii aplicate în cauza respectivă;", "...”", "ÎN DREPT", "I.  PRETINSA ÎNCĂLCARE A ARTICOLELOR 3, 8, 13 ŞI 14 ALE CONVENŢIEI", "31.  Reclamanta s-a plâns de faptul că autorităţile Republicii Moldova nu au investigat în mod efectiv acuzaţiile sale de viol. În opinia ei, acest lucru a constituit o încălcare a obligaţiilor pozitive ale statului de a proteja integritatea fizică şi viaţa privată a persoanelor şi de a pune la dispoziţie recursuri efective în cauză. De asemenea, ea a susţinut că cerinţa existenţei unor probe concludente privind opunerea de rezistenţă a încălcat dreptul ei de a nu fi discriminată pe bază de sex. Articolele 3, 8, 13 şi 14 ale Convenţiei invocate de reclamantă, prevăd următoarele:", "Articolul 3", "„Nimeni nu poate fi supus torturii, nici pedepselor sau tratamentelor inumane ori degradante.”", "Articolul 8 § 1", "„Orice persoană are dreptul la respectarea vieţii sale private şi de familie...”", "Articolul 13", "„Orice persoană ale cărei drepturi şi libertăţi recunoscute de prezenta convenţie au fost încălcate are dreptul de a se adresa efectiv unei instanţe naţionale, chiar şi dacă încălcarea ar fi fost comisă de persoane care au acţionat în exercitarea atribuţiilor lor oficiale.”", "Articolul 14", "„Exercitarea drepturilor şi libertăţilor recunoscute de prezenta convenţie trebuie să fie asigurată fără nicio deosebire bazată, în special, pe sex, rasă, culoare, limbă, religie, opinii politice sau orice alte opinii, origine naţională sau socială, apartenenţă la o minoritate naţională, avere, naştere sau orice altă situaţie.”", "A.  Admisibilitatea", "32.  Guvernul a susţinut că la 20 mai 2008, înainte de data depunerii cererii completate în prezenta cauză, Curtea Constituţională a Republicii Moldova a declarat neconstituţională prevederile din articolul 401 al CPP care limitau capacitatea victimei de a declara apel în cadrul unui proces penal. Potrivit Guvernului, reclamanta ar fi putut ataca, după adoptarea hotărârii Curţii Constituţionale, decizia Curţii de Apel Bălţi din 11 aprilie 2007, depunând un recurs în anulare în conformitate cu articolele 452 şi 453 ale CPP. Întrucât reclamanta nu a utilizat această oportunitate, cererea ei trebuie declarată inadmisibilă pe motiv de neepuizare a căilor de recurs interne.", "33.  Reclamanta nu a fost de acord cu Guvernul şi a susţinut că, în primul rând, cererea a fost depusă la Curte la 6 octombrie 2007. Formularul de cerere completat a fost depus în termenul stabilit de Curte – până la 15 mai 2008, adică cu 5 zile înainte de adoptarea hotărârii Curţii Constituţionale la 20 mai 2008 şi cu trei săptămâni înainte de publicarea acesteia în Monitorul Oficial la 6 iunie 2008. Reclamanta a susţinut că, prin urmare, la data depunerii cererii la Curte nu exista niciun recurs în dreptul intern accesibil ei.", "34.  Curtea reiterează că epuizarea căilor de recurs interne se apreciază, în mod normal, în raport cu data la care cererea a fost depusă la Curte. Totuşi, această regulă cunoaşte excepţii, care pot fi justificate de circumstanţele speciale ale fiecărei cauze (Brusco v. Italy (dec.), nr. 69789/01, ECHR 2001-IX).", "35.  În conformitate cu articolul 35 § 1 al Convenţiei, reclamantul, în mod normal, ar trebui să aibă acces la remediile care sunt accesibile şi suficiente pentru a permite redresarea în ceea ce priveşte încălcările pretinse. Existenţa remediilor în cauză trebuie să fie suficient de certă nu numai în teorie, dar şi în practică, fără de care ele vor fi lipsite de accesibilitatea şi eficienţa necesare (a se vedea, printre altele, Akdivar and Others v. Turkey, 16 septembrie 1996, § 66, Reports of Judgments and Decisions 1996-IV).", "36.  Chiar dacă am presupune că acesta este un caz excepţional în care reclamanta este obligată să epuizeze un remediu care a devenit accesibil după data la care a depus cererea la Curte, trebuie remarcat faptul că, în conformitate cu articolul 452 al CPP, reclamanta nu ar fi putut declara recurs la Curtea Supremă de Justiţie pe motiv de neepuizare a căilor de atac ordinare. Prin urmare, Curtea conchide că cererea nu poate fi declarată inadmisibilă pentru neepuizarea căilor de recurs interne şi, în consecinţă, obiecţia Guvernului se respinge.", "37. Curtea notează, în continuare, că cererea nu este vădit neîntemeiată în sensul articolului 35 § 3 (a) al Convenţiei. În plus, ea constată că aceasta nu este inadmisibilă în baza altor temeiuri. Aşadar, ea trebuie declarată admisibilă.", "B.  Fondul", "38.  Reclamanta a susţinut că s-a simţit prost tratată prin felul în care a fost examinat cazul său. Deoarece nu au existat probe fizice ale violului, sistemul de justiţie penală a fost mai mult înclinat să-i dea dreptate făptaşului, neîngrijindu-se de nevoia ei de a fi protejată ca minoră. Autorităţile naţionale nu au efectuat o apreciere efectivă a chestiunii care priveşte consimţământul minorului şi, astfel, nu şi-au îndeplinit obligaţia lor pozitivă de a pune în aplicarea dispoziţiile legale penale care pedepsesc abuzul sexual asupra minorilor. La vârsta de 14 ani ea a fost victimizată de două ori: o dată, prin abuzul sexual săvârşit asupra ei; şi prin procedurile judiciare naţionale, care au intensificat sentimentele de umilinţă, frică şi frustrare fără să pronunţe o condamnare efectivă. În plus, reclamanta a susţinut că a fost discriminată pe bază de sex.", "39.  Guvernul nu a fost de acord cu reclamanta şi a argumentat că cauza a fost investigată corespunzător, iar, spre diferenţă de cauza M.C. v. Bulgaria (nr. 39272/98, ECHR 2003XII), reclamanta a avut posibilitatea să adreseze întrebări martorilor şi a participat la confruntarea cu V.R. În plus, diferit de cauza bulgară, V.R. a fost condamnat de prima instanţă pentru săvârşirea infracţiunii de raport sexual cu un minor. În cele din urmă, Guvernul a contestat faptul că reclamanta ar fi fost supusă unui tratament discriminatoriu.", "40.  Curtea reaminteşte că obligaţia Înaltelor Părţi Contractante, în conformitate cu articolul 1 al Convenţiei, este de a recunoaşte oricărei persoane aflate în jurisdicţia lor drepturile şi libertăţile definite în Convenţie, iar luat împreună cu articolul 3, impune statelor să ia măsuri care să asigure faptul că persoanele aflate în jurisdicţia lor nu sunt suspuse torturii sau tratamentelor inumane şi degradante sau pedepselor, inclusiv relelor tratamente administrate de persoane private (a se vedea A. v. the United Kingdom, 23 septembrie 1998, § 22, Reports 1998-VI; Z and Others v. the United Kingdom [GC], nr. 29392/95, §§ 73-75, ECHR 2001-V; şi E. and Others v. the United Kingdom, nr. 33218/96, 26 noiembrie 2002).", "41.  Într-un număr de cauze, articolul 3 al Convenţiei a dat naştere unei obligaţii de a efectua o investigaţie oficială (a se vedea Assenov and Others v. Bulgaria, 28 octombrie 1998, § 102, Reports 1998-VIII). Această obligaţie pozitivă nu poate fi considerată, în principiu, limitată la cazurile de aplicare a maltratării de către agenţii statului (a se vedea, mutatis mutandis, Calvelli and Ciglio v. Italy [GC], nr. 32967/96, ECHR 2002I).", "42.  În baza celor de mai sus, Curtea consideră că Statele au obligaţia pozitivă care le incumbă în temeiul articolului 3 al Convenţiei de a aplica prevederile legale penale care pedepsesc efectiv violul şi să aplice aceste prevederi în practică prin intermediul unei cercetări şi urmăriri penale efective (a se vedea, mutatis mutandis, M.C. v. Bulgaria, citată mai sus, §§ 149-153).", "43.  Întorcându-ne la faptele prezentei cauze, Curtea notează că după finalizarea procesului de judecată, ordonanţa procurorului C.C. din 1 decembrie 2004, prin care V.R. a fost scos de sub urmărirea penală în privinţa acuzaţiilor împotriva sa, a devenit soluţia finală a cauzei pornite pe marginea acuzaţiei de viol a reclamantei (a se vedea paragraful 28 de mai sus). Curtea notează că ordonanţa a fost adoptată în lipsa unor importante măsuri de urmărire penală. În special, odată ce sarcina principală în cauză era determinarea faptului dacă raportul sexual a fost consimţit, era imperativă formarea unei opinii în ceea ce priveşte credibilitate fiecărei părţi. Aceasta s-ar fi putut obţine prin audierea persoanelor care îi cunosc pe reclamantă şi pe V.R., cum ar fi prietenii, vecinii, profesorii şi alţii care ar fi putut lămuri chestiunea privind credibilitatea declaraţiilor lor. Însă, nicio astfel de măsură nu a fost efectuată anterior emiterii ordonanţei din 1 decembrie 2004. Aşadar, Curtea notează că două (V.D. şi A.S.) din cele trei persoane care au s-au aflat împreună cu reclamanta şi V.R. imediat înainte şi după presupusul viol nu au fost audiate. În cele din urmă, Curtea consideră că autorităţile de urmărire penală ar fi putut solicita şi opinia unui psiholog specializat.", "44.  Curtea acordă o pondere specială faptului că procurorii responsabili de caz au recunoscut ei înşişi că investigaţia nu era finalizată la 1 decembrie 2004. Trebui notat că la 26 noiembrie 2004, procurorul V.C. a considerat că investigaţia nu este completă şi că intenţiona să audieze alţi câţiva martori, şi, de aceea, a solicitat prelungirea urmării penale cu încă o lună pentru a o finaliza. Cererea a fost aprobată de superiorul lui V.C. Însă, doar câteva zile mai târziu, la 1 decembrie 2004, din motive cel mai bine cunoscute de Procuratura Sîngerei, un alt procuror, C.C., a emis o ordonanţă de scoatere de sub urmărirea penală pe marginea acuzaţiei de viol, fără a audia alţi martori şi fără să întreprindă alte măsuri de cercetare. Totuşi, se pare că nici C.C. nu considera investigaţia ca fiind completă, deoarece el a dispus continuarea acesteia chiar în textul ordonanţei din 1 decembrie 2004.", "45. Având în vedere cele de mai sus, Curtea, fără a-şi exprima o opinie asupra vinovăţiei lui V.R., constată că investigaţia efectuată în cazul reclamantei nu s-a ridicat la nivelul cerinţelor inerente obligaţiei pozitive a statului de a investiga şi pedepsi efectiv toate formele de viol şi abuz sexual. Prin urmare, Curtea constată că în prezenta cauză a avut loc încălcarea obligaţiei pozitive a Statului pârât în temeiul articolului 3 al Convenţiei. Având în vedere această concluzie, Curtea statuează că cauza dată nu prezintă probleme separate în lumina articolelor 8, 13 şi 14 ale Convenţiei.", "II.  APLICAREA ARTICOLULUI 41 AL CONVENŢIEI", "46.  Articolul 41 al Convenţiei prevede următoarele:", "„Dacă Curtea declară că a avut loc o violare a Convenţiei sau a protocoalelor sale şi dacă dreptul intern al Înaltelor Părţi Contractante nu permite decât o înlăturare incompletă a consecinţelor acestei violări, Curtea acordă părţii lezate, dacă este cazul, o satisfacţie echitabilă.”", "A.  Prejudiciul", "47.  Reclamanta a pretins 30 000 de euro (EUR) cu titlu de prejudiciu moral. Ea a susţinut că a avut de suferit sentimente profunde de ruşine, frică şi mâhnire. După finalizarea procedurilor în urma cărora V.R. a fost scos de sub urmărirea penală, ea a fost privită ca o mincinoasă, ceea ce i-a pricinuit o suferinţă şi mai mare.", "48.  Guvernul a contestat suma pretinsă de reclamantă şi a reiterat poziţia sa potrivit căreia în prezenta cauză nu există nicio încălcare. În mod alternativ, acesta a considerat că constatarea unei încălcări constituie prin sine o satisfacţie echitabilă suficientă în prezenta cauză.", "49.  Luând în calcul încălcările constate mai sus, Curtea consideră că se justifică în prezenta cauză acordarea unei satisfacţii echitabile cu titlu de prejudiciu moral. Realizând o apreciere pe bază de echitate, Curtea acordă reclamantei 10 000 EUR.", "B.  Costuri şi cheltuieli", "50.  Reclamata a pretins 19 200 EUR cu titlu de costuri şi cheltuieli ocazionate de procedurile în faţa Curţii. Reclamanta a prezentat documente pertinente în susţinerea pretenţiilor sale.", "51.  Guvernul a făcut obiecţie şi a susţinut că suma este excesivă.", "52.  Curtea acordă 2 000 EUR cu titlu de costuri şi cheltuieli.", "C.  Dobânda de întârziere", "53.  Curtea consideră că este corespunzător ca dobânda să fie calculată în funcţie de rata minimă a dobânzii la creditele acordate de Banca Centrală Europeană, la care vor fi adăugate trei procente.", "\nDIN ACESTE MOTIVE, CURTEA, ÎN UNANIMITATE", "1.  Declară cererea admisibilă;", "", "2.  Hotărăşte că a avut loc încălcarea articolului 3 al Convenţiei sub aspect procedural;", "", "3.  Hotărăşte că cauza nu prezintă probleme separate în temeiul articolelor 8, 13 şi 14 ale Convenţiei;", "", "4.  Hotărăşte", "(a)  că statul pârât trebuie să plătească reclamantei, în termen de trei luni de la data la care această hotărâre devine definitivă, în conformitate cu articolul 44 § 2 al Convenţiei, EUR 10 000 (zece mii de euro) cu titlu de prejudiciu moral, plus orice taxă care poate fi percepută, şi EUR 2 000 (două mii de euro) cu titlu de costuri şi cheltuieli, plus orice taxă care poate fi percepută, care să fie convertite în lei moldoveneşti conform ratei aplicabile la data executării hotărârii;", "(b)  că, de la expirarea celor trei luni menţionate mai sus până la executarea hotărârii, urmează să fie plătită o dobândă la sumele de mai sus egală cu rata minimă a dobânzii la creditele acordate de Banca Centrală Europeană pe parcursul perioadei de întârziere, plus trei procente.", "", "5.  Respinge restul pretenţiilor reclamantei privind satisfacţia echitabilă.", "Redactată în limba engleză şi comunicată în scris la 15 mai 2012, în conformitate cu articolul 77 §§ 2 şi 3 al Regulamentului Curţii.", "\tSantiago Quesada\tJosep Casadevall\n\tGrefier\tPreşedinte"]}