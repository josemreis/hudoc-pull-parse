{"file": "RUM_HJUDRUM_9190_03.docx", "doc_type": "HJUDRUM", "doc_lang": "RUM", "case_id": "9190/03", "text_paragraphs": ["", "Traducere neoficială a variantei engleze a hotărârii,", "efectuată de către asociaţia obştească „Juriştii pentru drepturile omului”", "", "", "", "SECŢIUNEA A PATRA", "", "", "", "", "CAUZA BECCIEV c. MOLDOVEI", "", "(Cererea nr. 9190/03)", "", "", "", "", "HOTĂRÂRE", "", "", "STRASBOURG", "", "4 octombrie 2005", "", "", "", "DEFINITIVĂ", "", "04/01/2006", "", "Această hotărâre va deveni definitivă în modul stabilit de articolul 44 § 2 al Convenţiei. Ea poate fi subiect al revizuirii editoriale.", "În cauza Becciev c. Moldovei,", "Curtea Europeană a Drepturilor Omului (Secţiunea a Patra), întrunită în cadrul unei Camere compuse din:", "\tSir\tNicolas Bratza, Preşedinte,\nDl\tJ. Casadevall,\nDl\tG. Bonello,", "Dl\tR. Maruste,", "\tDl\tS. Pavlovschi,", "Dl   L. Garlicki,\nDl\tJ. Borrego Borrego, judecători,", "şi dl M. O’Boyle, Grefier al Secţiunii,", "Deliberând la 13 septembrie 2005 în şedinţă închisă,", "Pronunţă următoarea hotărâre, care a fost adoptată la acea dată:", "PROCEDURA", "1. La originea cauzei se află cererea (nr. 9190/03) depusă împotriva Republicii Moldova la Curte, în conformitate cu articolul 34 al Convenţiei pentru Apărarea Drepturilor Omului şi a Libertăţilor Fundamentale („Convenţia”), de către un cetăţean al Republicii Moldova, dl Constantin Becciev („reclamantul”), la 7 martie 2003.", "2. Reclamantul a fost reprezentat de către dl Vitalie Nagacevschi şi dl Victor Constantinov, avocaţi din Chişinău. Guvernul Republicii Moldova („Guvernul”) a fost reprezentat de către Agentul său, dl Vitalie Pârlog.", "3. Reclamantul s-a plâns de arestarea sa preventivă şi de diferite pretinse încălcări în legătură cu aceasta: violarea articolului 3 (condiţii de detenţie); a articolului 5 § 3 (motive insuficiente invocate de instanţele judecătoreşti la aplicarea arestului preventiv) şi a articolului 5 § 4 (refuzul de a audia un martor).", "4. Cererea a fost repartizată Secţiunii a Patra a Curţii (articolul 52 § 1 al Regulamentului Curţii). În cadrul acestei Secţiuni, Camera care va examina cauza (articolul 27 § 1 al Convenţiei) a fost constituită în conformitate cu articolul 26 § 1 al Regulamentului Curţii.", "5. La 1 noiembrie 2004, Curtea a schimbat componenţa Secţiunilor sale (articolul 25 § 1 al Regulamentului Curţii). Această cauză a fost repartizată Secţiunii a Patra nou-constituită (articolul 52 § 1 al Regulamentului Curţii).", "6. Printr-o decizie din 5 aprilie 2005, Curtea a declarat cererea parţial admisibilă.", "7. Atât reclamantul, cât şi Guvernul au prezentat observaţii cu privire la fondul cauzei (articolul 59 § 1 al Regulamentului Curţii), iar Camera a decis, după consultarea părţilor, că o audiere cu privire la fondul cauzei nu a fost necesară (articolul 59 § 3 in fine al Regulamentului Curţii).", "ÎN FAPT", "I. \tCIRCUMSTANŢELE CAUZEI", "8. Reclamantul, dl Constantin Becciev, este un cetăţean al Republicii Moldova, care s-a născut în 1955 şi locuieşte în Chişinău. El este directorul Întreprinderii Municipale „Apă-Canal”.", "1.  Contextul cauzei", "9. La 21 februarie 2003, el a fost reţinut de Departamentul Urmărire Penală al Ministerului Afacerilor Interne, fiind acuzat de sustragere.", "10. La 23 februarie 2003, anchetatorul penal responsabil de cauză a cerut Judecătoriei sectorului Centru eliberarea unui mandat de arest pe numele reclamantului pentru o perioadă de treizeci de zile. Motivele invocate de anchetator au fost următoarele:", "„Becciev a comis o infracţiune gravă, există posibilitatea ca acesta să se eschiveze de la organele de urmărire şi de judecată, precum şi să influenţeze participanţii la acţiunile de urmărire penală şi descoperirea adevărului, iar sancţiunea prevăzută de lege pentru o astfel de infracţiune este privarea de libertate pe un termen mai mare de un an.”", "2. \tŞedinţele judecătoreşti de la Judecătoria sectorului Centru şi de la Tribunalul municipiului Chişinău cu privire la arestarea preventivă a reclamantului", "11. La 24 februarie 2003, în urma unei şedinţe judecătoreşti la care reclamantul şi avocaţii săi au fost prezenţi, Judecătoria sectorului Centru a eliberat un mandat de arest pentru o perioadă de douăzeci şi cinci de zile. Motivarea instanţei de judecată a fost următoarea:", "„Bănuitul a atins vârsta la care poate fi urmărit penal, este bănuit de comiterea unei infracţiuni grave, se poate eschiva de la organele de urmărire penală şi de judecată şi poate influenţa martorii şi descoperirea adevărului.”", "12. Avocaţii reclamantului au depus recurs împotriva mandatului de arest, argumentând inter alia că decizia de arestare preventivă a reclamantului era nefondată. Ei au declarat că procedurile erau pendinte din 2001 şi că pe parcursul acestei perioade reclamantul nu s-a eschivat niciodată şi în niciun fel de la urmărirea penală. El a călătorit în străinătate de multe ori şi de fiecare dată a revenit în ţară, el a avut întotdeauna un comportament ireproşabil în ceea ce priveşte urmărirea penală. El era o persoană bine cunoscută şi respectată, avea familie şi casă şi multe persoane respectabile erau gata să depună garanţie personală pentru reclamant, în cazul eliberării acestuia în conformitate cu Codul de procedură penală. Consiliul municipal Chişinău şi liderul unui partid de opoziţie din Parlament, de asemenea, şi-au exprimat intenţia de a depune garanţie personală pentru acesta în vederea eliberării lui. La fel, avocaţii au afirmat că reclamantul era gata să-şi predea paşaportul. In fine aceştia au susţinut că arestarea reclamantului a avut o motivaţie politică şi aplicarea ei a coincis cu apropiatele alegeri locale.", "13. Ei au cerut ca reclamantul să fie prezent la şedinţa judecătorească, însă cererea a fost respinsă împreună cu recursul reclamantului de către Tribunalul municipiului Chişinău la şedinţa de judecată din 4 martie 2003. La respingerea recursului, instanţa de judecată nu s-a bazat pe alte argumente decât cele invocate de judecătoria de sector.", "3. Condiţiile de detenţie ale reclamantului între 23 februarie 2003 şi 1 aprilie 2003", "14. În această perioadă, reclamantul a fost deţinut în Izolatorul de Detenţie Provizorie al Ministerului Afacerilor Interne.", "(a)\tDeclaraţiile reclamantului", "15. Potrivit reclamantului, condiţiile de detenţie erau inumane şi degradante. Celula era umedă, fereastra era închisă cu plăci de metal, iar lumina electrică era în permanenţă aprinsă. Celulele nu erau prevăzute cu sistem de ventilare. Ca rezultat al umidităţii, hainele deţinuţilor erau umede şi putrezeau pe corpurile acestora. În loc de veceu era o găleată, care nu era separată de restul celulei. În loc de paturi erau poliţe de lemn fără saltele, perne, cuverturi sau cearşafuri. Deţinuţilor le era refuzată posibilitatea de a avea plimbări zilnice. Nu existau mijloace de a menţine igiena în celulă. Nu exista duş, iar reclamantul era expus în permanenţă riscului de a se contamina de tuberculoză, infecţii dermatologice şi alte boli infecţioase.", "16. Reclamantul susţine că mâncarea nu era comestibilă. Suma zilnică cheltuită de stat pentru alimentarea unui deţinut era de 3.5 lei moldoveneşti (MDL) (0.23 euro (EUR)). Din cauza incapacităţii statului de a asigura alimentarea adecvată, deţinuţilor li se permitea, în mod excepţional, să primească produse alimentare de la familiile lor. Cu toate acestea, în cazul reclamantului prevederile legale erau aplicate foarte strict şi lui nu i s-a permis să primească colete de la familia sa mai des decât o dată pe lună.", "(b)\tDeclaraţiile Guvernului", "17. Reclamantul a fost deţinut în celula nr. 6 a Izolatorului de Detenţie Provizorie al Ministerului Afacerilor Interne. Suprafaţa celulei era de 12 metri pătraţi şi, de obicei, în celulă erau deţinute patru-cinci persoane.", "18. În celulă era o fereastră şi lumina zilei era accesibilă. Ventilarea celulelor era efectuată prin sistemul comun de ventilare. Celulele erau dotate cu veceuri. În 2002, sediul Izolatorului de Detenţie Provizorie a fost renovat, iar veceurile au fost separate de restul celulei printr-un perete, pentru a asigura intimitatea deţinuţilor. Celulele erau asigurate în permanenţă cu apă din robinet şi, prin urmare, deţinuţii beneficiau de un nivel adecvat de igienă. Celulele erau dezinfectate frecvent, iar deţinuţii aveau acces la duş o dată pe săptămână.", "19. Pe parcursul detenţiei sale, reclamantul a avut posibilitatea să joace şah, dame şi domino, precum şi să citească cărţi şi reviste. De asemenea, el a avut posibilitatea să se roage şi să se folosească de literatură religioasă.", "20. În observaţiile sale iniţiale cu privire la admisibilitatea şi fondul cauzei din septembrie 2004, Guvernul nu a negat acuzaţia reclamantului că nu exista o curte în locul de detenţie şi că, prin urmare, deţinuţii nu beneficiau de plimbări la aer liber. Totuşi, în observaţiile sale suplimentare din iunie 2005, Guvernul a susţinut că reclamantul a beneficiat de plimbări timp de o oră pe zi în orice moment al zilei convenabil lui.", "21. Deţinuţii erau asiguraţi cu hrană gratuită în conformitate cu normele prevăzute de Guvern, iar calitatea hranei era satisfăcătoare. Izolatorul era asigurat zilnic cu pâine, ulei vegetal, legume, ceai şi zahăr. Din cauza finanţării insuficiente, deţinuţii nu erau serviţi cu carne şi peşte; totuşi, ei primeau o cantitate mărită de cereale şi lipide. Mai mult, deţinuţii, inclusiv reclamantul, aveau dreptul să primească produse alimentare din partea familiilor lor.", "22. Reclamantul a avut acces la asistenţă medicală.", "4. Şedinţele de judecată de la Judecătoria sectorului Centru şi Tribunalul municipiului Chişinău cu privire la prima prelungire a mandatului de arest", "23. La 18 martie 2003, Judecătoria sectorului Centru a admis cererea anchetatorului de a prelungi mandatul de arest eliberat în privinţa reclamantului pentru încă treizeci de zile. Motivarea instanţei de judecată era identică cu cea prin care s-a dispus arestarea preventivă a reclamantului. Reclamantul a depus recurs împotriva acestei încheieri, însă recursul a fost respins de către Tribunalul municipiului Chişinău la 21 martie 2003, în cadrul unei şedinţe de judecată la care reclamantului nu i s-a permis să fie prezent, deşi avocaţii săi au fost prezenţi. Tribunalul municipiului Chişinău nu a invocat niciun argument nou.", "5. Transferul reclamantului la o altă instituţie de detenţie", "24. La 1 aprilie 2003, reclamantul a fost transferat de la Izolatorul de Detenţie Provizorie al Ministerului Afacerilor Interne la Izolatorul Anchetei Preliminare al Ministerului Justiţiei.", "6. Şedinţele de judecată de la Judecătoria sectorului Centru şi Tribunalul municipiului Chişinău cu privire la a doua prelungire a mandatului de arest şi interviul lui C.B.", "25. La 17 aprilie 2003, Judecătoria sectorului Centru a prelungit din nou mandatul de arest eliberat în privinţa reclamantului pentru încă treizeci de zile. Nu a fost invocat niciun motiv nou. Reclamantul a depus recurs la această încheiere.", "26. La 18 aprilie 2003, ziarul săptămânal independent „Timpul” a publicat un interviu cu colonelul de poliţie „C.B.”, care a lucrat în calitate de inspector superior al Direcţiei Delicte Transfrontaliere, Financiare şi Informaţionale a Inspectoratului General de Poliţie din cadrul Ministerului Afacerilor Interne şi care a fost responsabil de cauza reclamantului o perioadă îndelungată şi l-a reţinut pe reclamant la 21 februarie 2003. Acesta a declarat inter alia:", " „Declar cu responsabilitate deplină că dosarul Becciev a fost fabricat, din ordinul conducerii Ministerului Afacerilor Interne din considerente politice. Ţinta reală a acestei fabricări este Primarul S.U. şi echipa sa...", "Dl Becciev a prezentat organelor de urmărire penală toată informaţia solicitată, s-a prezentat personal în faţa organelor de urmărire ori de câte ori i s-a solicitat şi niciodată nu a dat motive să se creadă că intenţiona să se ascundă. De fapt, el a călătorit peste hotare cu numeroase ocazii de la începutul urmăririi şi s-a întors de fiecare dată. Nici unul din ceilalţi bănuiţi, chiar şi acei care erau implicaţi, nu au fost arestaţi vreodată...", "Dosarul nu conţine şi nu a conţinut niciodată vreo probă ce ar demonstra vinovăţia lui Becciev... Multe, chiar dacă nu toate declaraţiile martorilor din dosar, au fost falsificate sau obţinute ca urmare a presiunii şi şantajului. Însăşi expertiza grafologică nu a dovedit că semnătura dlui Becciev era prezentă pe documentele în baza cărora urmărirea penală începuse.... Conducerea Ministerului Afacerilor Interne m-a supus unor mari presiuni pentru a obţine o concluzie favorabilă de la experţii grafologi...", "Pot să spun că viceminiştrii U. şi B. l-au supus presiunilor pe preşedintele Judecătoriei sectorului Centru. Judecătorul D.V. mi-a comunicat personal că a fost telefonat de către viceministrul B. – fost prieten de universitate. La rândul meu, i-am spus că dosarul este supravegheat de Preşedintele statului şi că o altă decizie decât una de detenţie poate să-l coste pe oricare judecător lucrul său...", "În mai 2002, am fost invitat la viceministrul A.U., care m-a întrebat dacă aş putea să găsesc probe ce l-ar compromite pe Primar.... În septembrie m-a chemat din nou, de această dată ca să-mi comunice că am fost inclus în grupul de urmărire în cazul Becciev. El mi-a spus, de asemenea, că ţinta mea trebuie să fie Primăria Chişinău, arestarea lui Becciev şi a viceprimarului A.T. ... şi că voi fi promovat în caz de succes....", "Mi s-a cerut explicit obţinerea mărturiei prin orice mijloace, deoarece „nu era timp de pierdut, din considerentul că alegerile se apropiau”. Atunci eu am înţeles gravitatea situaţiei....", "Hotărârea că nu mai pot lucra în continuare cu ei am luat-o atunci când ei au început să mă preseze şi să mă învinuiască de faptul că nu pot obţine mărturia necesară....", "Nimeni nu poate şi nu va putea să dovedească că Becciev a participat la această „afacere”... Anchetatorii ştiu foarte bine cine a fost implicat....", "Ei şi-au dat seama că eu m-am apropiat prea aproape de adevăr şi s-au debarasat de mine.”", "27. La 25 aprilie 2003, Tribunalul municipiului Chişinău a avut o şedinţă de judecată la care a respins recursul reclamantului, bazându-se pe aceleaşi motive care au fost invocate anterior. Cererea reclamantului de a fi prezent la şedinţă a fost respinsă; cu toate acestea, avocaţii săi au fost prezenţi. De asemenea, instanţa de judecată a respins cererea reclamantului de a lua cunoştinţă de toate documentele anchetei şi de a-l audia în calitate de martor pe „C.B.”. Nu a fost prezentat niciun motiv pentru acest refuz.", "7. Evoluţia ulterioară a cauzei", "28. La 12 iunie 2003, anchetatorii au finisat urmărirea penală şi au transmis dosarul instanţei judecătoreşti competente.", "29. La 27 iulie 2003, a avut loc prima şedinţă de judecată la Judecătoria sectorului Rîşcani.", "30. Reclamantul a fost eliberat din detenţie la 12 august 2003. Procedura penală împotriva sa este, în continuare, pendinte.", "II.\tMATERIALE NECONVENŢIONALE RELEVANTE", "1. Acte ale Comitetului European pentru prevenirea torturii şi tratamentelor sau pedepselor inumane sau degradante (CPT)", "31. Părţile relevante ale raportului CPT cu privire la vizita efectuată în Republica Moldova între 11 şi 21 octombrie 1998 sunt următoarele:", "„55. În Chişinău, Izolatorul de Detenţie Provizorie avea 23 de celule; cu o capacitate oficială de 79 locuri, iar la momentul vizitei în el erau deţinuţi 40 de arestaţi preventiv şi 20 de contravenienţi. La fel ca în Bălţi, delegaţia a întâlnit în instituţia respectivă minori, care erau deţinuţi în aceleaşi celule cu adulţi pe parcursul unor perioade de timp îndelungate.", "Suprafaţa celulelor varia aproximativ între 7 m² şi 15 m². La momentul vizitei, în celulele mici erau deţinuţi până la doi deţinuţi, iar în celulele mai mari, până la patru-cinci deţinuţi. O astfel de rată a ocupării celulelor poate fi considerată ca fiind apropiată normelor tolerabile. Celulele erau echipate cu laviţe din lemn cu o lungime de aproximativ 2 metri, în general acoperind întreaga lăţime a celulei şi cu un veceu de tip asiatic. La fel ca şi în alte instituţii vizitate, deţinuţilor nu li se dădeau nici saltele şi nici pături. Mai mult, ventilarea în celule era mediocră, accesul la lumina zilei nu exista, iar lumina artificială de deasupra uşii era în permanenţă aprinsă; aceasta deranjându-i pe deţinuţi în timpul nopţii.", "Delegaţia a notat că blocul de celule dispunea de un spaţiu prevăzut pentru duş; cu toate acestea, deţinuţii au susţinut că nu cunoşteau despre existenţa acestuia. Nu existau încăperi pentru plimbări la aer liber.", "56. Privarea persoanelor de libertatea lor implică responsabilitatea de a le deţine în condiţii corespunzătoare demnităţii inerente persoanei. Faptele constatate pe parcursul vizitei CPT arată că autorităţile moldoveneşti nu şi-au îndeplinit această responsabilitate în privinţa persoanelor deţinute în comisariatele de poliţie raionale şi în izolatoarele vizitate. Mai mult, informaţia accesibilă CPT sugerează că situaţia nu diferă nici în alte secţii de poliţie din Moldova. De multe ori condiţiile din comisariatele de poliţie raionale şi izolatoarele de detenţie provizorie vizitate constituiau tratament inuman şi degradant, mai mult, ele prezentau un risc semnificativ pentru sănătatea persoanelor deţinute.”", "32. Părţile relevante ale raportului CPT cu privire la vizita efectuată în Republica Moldova între 10 şi 22 iunie 2001 sunt următoarele:", "„56. În ceea ce priveşte IDP-urile de pe teritoriul Republicii Moldova vizitate, delegaţia a făcut constatări aproximativ similare, cu mici excepţii, cu privire la condiţiile dezastruoase şi dăunătoare. Pentru a evita o descriere detaliată, a se vedea, pentru mai multe informaţii paragrafele 53-55 ale raportului întocmit în urma vizitei din 1998.", "La IDP-ul din Chişinău aceste condiţii erau agravate de o supraaglomerare severă. La momentul vizitei, 248 deţinuţi se aflau într-un bloc cu o capacitate maximă de 80 de deţinuţi şi, astfel, 9 persoane trebuiau să locuiască într-o celulă de 7 m², în timp ce de la 11 la 14 persoane trebuiau să stea în celule cu o suprafaţă de la 10 la 15 m².", "57. În IDP-urile vizitate delegaţia a primit numeroase plângeri cu privire la cantitatea de hrană. Aceasta includea, în principiu: o cană cu ceai fără zahăr şi o felie de pâine dimineaţa, terci din cereale la amiază şi o cană cu apă caldă seara. În unele locuri mâncarea era distribuită doar o dată pe zi şi era constituită dintr-o supă şi o felie de pâine.”", "2. Dreptul intern relevant", "33. Prevederile relevante ale Codului de procedură penală sunt următoarele:", "Articolul 73", "„Dacă există suficiente date că bănuitul, învinuitul, inculpatul ar putea să se ascundă de organele de urmărire sau de judecată, să împiedice stabilirea adevărului în procesul penal ori să săvârşească acţiuni criminale [...], poate fi aplicată una din următoarele măsuri preventive: declaraţia în scris de nepărăsire a localităţii; garanţia personală; garanţia organizaţiei obşteşti; arestarea preventivă.", "...", "La soluţionarea chestiunii necesităţii aplicării măsurii preventive, precum şi la alegerea acestei măsuri, [...] instanţa de judecată ia în consideraţie, în afară de împrejurările arătate în partea întâi a acestui articol, şi gravitatea faptei imputate, persoana bănuitului sau învinuitului, ocupaţia lui, vârsta, starea sănătăţii, situaţia familială şi alte împrejurări.”", "Articolul 76. Garanţia personală", "„Garanţia personală constă în angajamentul în scris, pe care persoane demne de încredere şi-l iau în sensul, că răspund pentru purtarea corespunzătoare a bănuitului sau învinuitului şi prezentarea lui, când va fi chemat de persoana, care efectuează cercetarea penală, de anchetatorul penal, procuror sau instanţa de judecată. Numărul garanţilor nu poate fi mai mic de doi.", "La prezentarea garanţiei în scris garantului trebuie să i se facă cunoscut fondul cauzei, în legătură cu care s-a luat măsura preventivă, şi să fie avertizat asupra răspunderii ce o poartă în caz dacă bănuitul sau învinuitul va săvârşi acte, pentru preîntâmpinarea cărora a fost luată măsura preventivă sub forma de garanţie personală. În acest caz instanţa de judecată poate aplica fiecărui garant o sancţiune bănească în mărime de până la o sută de salarii minime, potrivit cu prevederile articolului 294 din prezentul Cod.”", "Articolul 78 alin. 1", "„Măsura arestării preventive se aplică [...] în cazurile privind infracţiunile pentru care legea prevede pedeapsă privativă de libertate pe un termen mai mare de un an. În cazuri excepţionale când instanţa de judecată deţine probe că bănuitul, învinuitul, inculpatul au săvârşit acţiunile indicate la alineatul unu al articolului 73, arestarea preventivă poate fi aplicată [...] în cazurile privind infracţiunile pentru care legea prevede pedeapsă privativă de libertate pe un termen mai mic de un an.”", "ÎN DREPT", "I. \tPRETINSA VIOLARE A ARTICOLULUI 3 AL CONVENŢIEI", "34. Reclamantul s-a plâns, în temeiul articolului 3 al Convenţiei, de condiţiile de detenţie în Izolatorul de Detenţie Provizorie al Ministerului Afacerilor Interne între 23 februarie 2003 şi 1 aprilie 2003. Articolul 3 prevede următoarele:", "„Nimeni nu poate fi supus torturii, nici pedepselor sau tratamentelor inumane ori degradante.”", "A. \tDeclaraţiile părţilor", "35. Reclamantul a susţinut că din cauza condiţiilor inadecvate sanitare, de ventilare, a lipsei accesului la lumina zilei, a lipsei încălzirii, a posibilităţilor de recreare şi a hrănii, condiţiile de detenţie în Izolatorul de Detenţie Provizorie au constituit tratament inuman şi degradant. El a susţinut că acuzaţiile sale au fost confirmate de CPT în rapoartele sale din 1998 şi 2001 (a se vedea paragrafele 31 şi 32 de mai sus).", "36. Referindu-se la declaraţiile sale cu privire la fapte, Guvernul a considerat că condiţiile de detenţie nu au constituit tratament inuman şi degradant. El a susţinut că constatările CPT în rapoartele sale din 1998 şi 2001 nu erau relevante, deoarece situaţia s-a îmbunătăţit. În special, în vara anului 2002 locul de detenţie a fost renovat.", "B. \tAprecierea Curţii", "1. \tPrincipii generale", "37. Articolul 3 al Convenţiei consfinţeşte una din valorile fundamentale ale unei societăţi democratice. Acesta interzice, în termeni absoluţi, tortura şi tratamentele sau pedepsele inumane ori degradante indiferent de circumstanţe şi de comportamentul victimei (a se vedea, spre exemplu, Labita v. Italy [GC], nr. 26772/95, § 119, ECHR 2000-IV).", "38. Maltratarea trebuie să atingă un nivel minim de severitate pentru a cădea sub incidenţa articolului 3. Evaluarea acestui nivel minim este, prin natura lucrurilor, relativă; el depinde de toate circumstanţele cauzei, cum ar fi durata maltratării, consecinţele sale fizice şi psihice şi, în unele cazuri, de sexul, vârsta şi starea sănătăţii victimei (a se vedea, printre altele, Ireland v. the United Kingdom, hotărâre din 18 ianuarie 1978, Seria A nr. 25, p. 65, § 162).", "39. Curtea a considerat tratamentul ca fiind „inuman”, atunci când inter alia acesta a fost premeditat, a fost aplicat ore în şir şi a cauzat fie leziuni corporale, fie suferinţe fizice sau psihice intense. Curtea a considerat un tratament ca fiind „degradant”, atunci când el a cauzat victimelor sentimente de frică, îngrijorare şi inferioritate capabile să le umilească şi să le înjosească (a se vedea, de exemplu, Kudla v. Poland [GC], nr. 30210/96, § 92, ECHR 2000-XI). Pentru a determina dacă o anumită formă de tratament este „degradantă” în sensul articolului 3, Curtea va lua în calcul dacă scopul acestui tratament a fost de a umili şi înjosi persoana şi dacă, în ceea ce priveşte consecinţele, acest tratament a afectat negativ personalitatea ei, într-un mod incompatibil cu articolul 3. Chiar şi absenţa unui asemenea scop nu poate exclude categoric o constatare a violării articolului 3 (a se vedea, spre exemplu, Raninen v. Finland, hotărâre din 16 decembrie 1997, Reports of Judgments and Decisions, 1997-VIII, pp. 2821-22, § 55, şi Peers v. Greece, nr. 28524/95, § 74, ECHR 2001-III).", "40. Statul trebuie să asigure ca persoana să fie deţinută în condiţii care sunt compatibile cu respectarea demnităţii sale umane, ca modul şi metoda de executare a pedepsei să nu cauzeze persoanei suferinţe sau dureri de o intensitate care să depăşească nivelul de suferinţă inevitabil inerent detenţiei şi, având în vedere exigenţele detenţiei, sănătatea şi integritatea persoanei să fie în mod adecvat asigurate, printre altele, prin acordarea asistenţei medicale necesare (a se vedea Kudla v. Poland citată mai sus, § 94). Atunci când sunt evaluate condiţiile de detenţie, trebuie luate în consideraţie efectele cumulative ale acestor condiţii, precum şi durata detenţiei (a se vedea Dougoz v. Greece, nr. 40907/98, § 46, ECHR 2001-II şi Kalashnikov v. Russia, nr. 47095/99, § 102, ECHR 2002-VI).", "2. \tAplicarea principiilor de mai sus în această cauză", "41. Reclamantul se plânge de condiţiile în care el a fost deţinut între 23 februarie 2003 şi 1 aprilie 2003 în Izolatorul de Detenţie Provizorie al Ministerului Afacerilor Interne. Constatările CPT, în special, din rapoartele sale din 1998 şi 2001 (a se vedea paragrafele 31 şi 32 de mai sus), oferă, cel puţin într-o oarecare măsură, o bază credibilă pentru evaluarea condiţiilor în care el a fost deţinut (a se vedea un alt exemplu în care Curtea a luat în consideraţie rapoartele CPT, Kehayov v. Bulgaria, nr. 41035/98, § 66, 18 ianuarie 2005). În timp ce Curtea nu exclude că unele îmbunătăţiri ar fi putut avea loc, ea notează că Guvernul nu a dovedit că au avut loc îmbunătăţiri semnificative. Mai mult, el nu a arătat că a existat o creştere a finanţării publice a sistemului penitenciar sau că vreo schimbare semnificativă a politicii statului în acest domeniu ar fi avut loc.", "42. Atât din declaraţiile reclamantului, cât şi din cele ale Guvernului, se pare că deţinuţii nu erau asiguraţi cu hrană suficientă. Acest lucru este, de asemenea, susţinut şi de constatările CPT (a se vedea paragraful 32 de mai sus).", "43. Curtea constată că declaraţiile Guvernului în ceea ce priveşte plimbările la aer liber sunt, într-o anumită măsură, inconsecvente. În observaţiile sale din septembrie 2002, într-o altă cauză care se referea la condiţiile de detenţie din acelaşi loc de detenţie (Duca v. Moldova, nr. 1579/02), însă într-o altă perioadă de timp, Guvernul a admis că, din cauza lipsei spaţiului, deţinuţilor nu li se acorda posibilitatea de a avea plimbări la aer liber. În observaţiile sale din septembrie 2004 cu privire la această cauză, Guvernul nu a negat acuzaţia reclamantului cu privire la lipsa plimbărilor la aer liber. Totuşi, în observaţiile sale finale din iunie 2005, el a susţinut că reclamantul a beneficiat de plimbări timp de o oră pe zi în orice moment al zilei convenabil lui (a se vedea paragraful 20 de mai sus). Acest lucru a fost negat de către reclamant.", "44. Ţinând cont de inconsecvenţa celor menţionate mai sus şi de constatările CPT (a se vedea paragraful 31 de mai sus), Curtea conchide că reclamantul nu a beneficiat de plimbări la aer liber, deoarece nu exista spaţiu pentru acest lucru.", "45. De asemenea, trebuie notat că Guvernul nu a contestat prezenţa plăcilor de metal pe fereastra celulei, care împiedicau pătrunderea luminii naturale. Acest lucru este, de asemenea, susţinut şi de constatările CPT (a se vedea paragraful 31 de mai sus).", "46. Guvernul nu a negat nici faptul că lumina electrică era în permanenţă aprinsă în celulă şi că deţinuţii erau forţaţi să doarmă pe laviţe din lemn fără a fi asiguraţi cu cearşafuri sau saltele.", "47. Ţinând cont de condiţiile severe din celulă, de lipsa plimbărilor la aer liber, de asigurarea inadecvată cu hrană şi de faptul că reclamantul a fost deţinut în aceste condiţii timp de treizeci şi şapte de zile, Curtea consideră că suferinţele pe care el le-a îndurat au depăşit nivelul inevitabil inerent detenţiei şi a atins nivelul de severitate contrar articolului 3 al Convenţiei.", "48. Prin urmare, Curtea constată că condiţiile de detenţie a reclamantului au constituit o violare a articolului 3 al Convenţiei.", "II. \tPRETINSA VIOLARE A ARTICOLULUI 5 § 3 AL CONVENŢIEI", "49. Reclamantul pretinde în continuare că arestarea sa preventivă nu a fost bazată pe motive „relevante şi suficiente”. În special, el s-a referit la hotărârile instanţelor judecătoreşti naţionale din 24 februarie 2003, 4 martie 2003, 18 martie 2003 şi 21 martie 2003.", "50. Partea relevantă a articolului 5 § 3 este următoarea:", " „Orice persoană arestată sau deţinută, în condiţiile prevăzute de paragraful 1 litera (c) din prezentul articol ... are dreptul de a fi judecată într-un termen rezonabil sau eliberată în cursul procedurii. Punerea în libertate poate fi subordonată unei garanţii care să asigure prezentarea persoanei în cauză la audiere.”", "A. \tArgumentele părţilor", "51. Reclamantul a declarat că motivele invocate de Guvern sunt diferite de cele invocate de instanţele judecătoreşti naţionale în hotărârile lor şi că, prin urmare, nu ar trebui luate în consideraţie. Instanţele judecătoreşti nu au prezentat niciun motiv pentru susţinerea suspiciunii lor că el ar putea să se eschiveze sau ar putea influenţa ceilalţi participanţi la proceduri. Unicul argument motivat invocat de instanţe a fost că el era bănuit de comiterea unei infracţiuni grave. Totuşi, acest motiv nu a fost suficient pentru a justifica detenţia sa.", "52. Guvernul a declarat că, contrar pretenţiei reclamantului, urmărirea penală împotriva lui era pendinte începând cu 6 ianuarie 2003, dar nu începând cu 2001. El a declarat că detenţia reclamantului a fost necesară, deoarece el era bănuit de comiterea unei infracţiuni grave; faptele cu privire la infracţiune nu erau pe deplin clare şi s-au dovedit a fi foarte complexe; reclamantul era bănuit că a jucat un rol foarte important în faptele de care a fost acuzat şi, prin urmare, posibilitatea ca el să se eschiveze constituia o îngrijorare deosebită; exista posibilitatea ca reclamantul să posede sume mari de bani peste hotarele ţării, care ar fi putut facilita eschivarea sa; riscul de a se eschiva nu era minimizat de legăturile pe care le avea cu familia sa de la Chişinău. E posibil că au existat şi alte motive în favoarea detenţiei sale care nu au fost invocate în mod expres de către instanţe în hotărârile lor pentru a nu prejudicia urmărirea penală.", "B. Aprecierea Curţii", "1. Principii generale", "53. O persoană acuzată de săvârşirea unei infracţiuni trebuie să fie întotdeauna eliberată în cursul procedurii, decât dacă statul poate dovedi că există motive „relevante şi suficiente” care să justifice detenţia continuă a persoanei (Yağcı and Sargın v. Turkey, hotărâre din 8 iunie 1995, Seria A nr. 319A, § 52).", "54. Articolul 5 § 3 al Convenţiei nu poate fi interpretat ca autorizând aplicarea necondiţionată a detenţiei preventive, care să dureze nu mai mult de o anumită perioadă. Justificarea pentru orice perioadă de detenţie, indiferent de cât e de scurtă, trebuie să fie, în mod convingător, demonstrată de autorităţi (Belchev v. Bulgaria, nr. 39270/98, § 82, 8 aprilie 2004).", "55. O funcţie suplimentară a unei decizii motivate este de a dovedi părţilor că ele au fost auzite. Mai mult, o decizie motivată oferă unei părţi posibilitatea de a depune apel împotriva acesteia, la fel ca şi posibilitatea ca decizia să fie revizuită de o instanţă de apel. Numai prin adoptarea unei decizii motivate poate exista un control public al administrării justiţiei (Suominen v. Finland, nr. 37801/97, § 37, 1 iulie 2003).", "56. Argumentele în favoarea sau defavoarea eliberării nu trebuie să fie „generale şi abstracte” (a se vedea Clooth v. Belgium, hotărâre din 12 decembrie 1991, Seria A nr. 225, § 44).", "57. Jurisprudenţa Convenţiei a elaborat patru motive principale acceptabile pentru deţinerea unei persoane până la pronunţarea hotărârii atunci când acea persoană este bănuită că a săvârşit o infracţiune: când există riscul că acuzatul nu se va prezenta pentru a fi judecat (a se vedea Stögmüller v. Austria, hotărâre din 10 noiembrie 1969, Seria A nr. 9, § 15); când există riscul că acuzatul, în caz că este eliberat, va întreprinde măsuri care ar prejudicia administrarea justiţiei (a se vedea Wemhoff v. Germany, hotărâre din 27 iunie 1968, Seria A nr. 7, § 14); fie va comite alte infracţiuni (a se vedea Matznetter v. Austria, hotărâre din 10 noiembrie 1969, Seria A nr. 10, § 9); fie va cauza dezordine publică (a se vedea Letellier v. France, hotărâre din 26 iunie 1991, Seria A nr. 207, § 51).", "58. Pericolul ca un acuzat să se eschiveze nu poate fi evaluat numai în baza severităţii sentinţei pe care o riscă. El trebuie evaluat cu referire la un număr de alţi factori relevanţi care pot fie să confirme existenţa unui pericol de eschivare, fie să facă ca acesta să pară atât de nesemnificativ, încât el să nu poată justifica detenţia în cursul procedurii (Yağcı and Sargın v. Turkey, citată mai sus, § 52). Riscul de eschivare trebuie să fie evaluat în contextul factorilor care au legătură cu caracterul persoanei, valorile sale morale, locuinţa sa, ocupaţia sa, bunurile sale, legăturile familiale şi cu toate tipurile de legături cu statul în care el este urmărit. Riscul aplicării unei sancţiuni severe şi temeinicia probelor pot fi relevante, dar nu sunt, prin sine, decisive, iar posibilitatea obţinerii garanţiilor ar putea fi folosită pentru a compensa orice risc (Neumeister v. Austria, hotărâre din 27 iunie 1968, Seria A nr. 8, § 10).", "59. Pericolul ca persoana acuzată să influenţeze buna desfăşurare a procedurilor nu poate fi invocat in abstracto, ci trebuie să fie susţinut prin probe bazate pe fapte (Trzaska v. Poland, nr. 25792/94, § 65, 11 iulie 2000).", "2. Aplicarea principiilor de mai sus în această cauză", "60. Curtea notează că în această cauză autorităţile judecătoreşti s-au bazat pe caracterul grav al infracţiunii incriminate reclamantului, riscul eschivării sale şi necesitatea de a asigura desfăşurarea corespunzătoare a urmăririi penale. Ele au repetat aceste temeiuri în toate hotărârile lor, hotărâri de care se plânge reclamantul.", "61. Se notează că reclamantul a contestat temeiurile detenţiei sale în faţa instanţelor judecătoreşti din Republica Moldova. El s-a referit la faptul că urmărirea penală era pendinte începând cu 2001 şi el nu a influenţat în niciun fel urmărirea penală. De la începutul urmăririi penale împotriva sa, el a călătorit în străinătate de mai multe ori şi de fiecare dată a revenit în ţară, iar comportamentul său în ceea ce priveşte urmărirea penală a fost întotdeauna considerat ireproşabil. El avea familie şi multe persoane respectabile, inclusiv liderul unui partid de opoziţie din Parlament şi Consiliul municipal Chişinău, erau gata să depună garanţie personală pentru a asigura eliberarea reclamantului în conformitate cu Codul de procedură penală. Reclamantul, de asemenea, era gata să-şi predea paşaportul ca o garanţie că el nu va părăsi ţara.", "62. Instanţele judecătoreşti naţionale nu au acordat nicio consideraţie niciunui din aceste argumente, tratându-le aparent ca fiind irelevante pentru examinarea legalităţii detenţiei preventive a reclamantului. De asemenea, instanţele judecătoreşti nu au făcut nicio menţiune cu privire la argumentele prezentate de reclamant, limitându-se doar la reproducerea în hotărârile lor, într-un mod abstract şi stereotipizat, a temeiurilor formale pentru detenţie prevăzute de lege, fără a încerca să arate cum se aplică ele în cauza reclamantului. Mai mult, ele nu au dat nicio apreciere unor astfel de factori precum: caracterizarea bună a reclamantului, lipsa antecedentelor penale, legăturile de familie şi legăturile (locuinţă, ocupaţie, bunuri) cu ţara sa. In fine, ele nu au dat nicio apreciere garanţiilor oferite de terţe persoane în favoarea reclamantului.", "63. În observaţiile sale din septembrie 2004, Guvernul a încercat să justifice necesitatea detenţiei reclamantului prin invocarea unor noi motive pe care instanţele judecătoreşti naţionale nu s-au bazat (a se vedea, paragraful 52 de mai sus). Curtea reiterează că nu este sarcina sa să substituie autorităţile naţionale care au decis arestarea reclamantului. Revine acestor instanţe să examineze toate faptele în favoarea sau defavoarea detenţiei şi să le expună în hotărârile lor. Prin urmare, noile motive ale Guvernului, care au fost invocate pentru prima dată în procedurile în faţa Curţii, nu pot fi luate în consideraţie de către Curte (Nikolov v. Bulgaria, nr. 38884/97, § 74 et seq., 30 ianuarie 2003).", "64. În lumina celor menţionate mai sus, Curtea consideră că motivele pe care s-au bazat Judecătoria sectorului Centru şi Tribunalul municipiului Chişinău în hotărârile lor cu privire la detenţia preventivă a reclamantului şi prelungirea acesteia, nu au fost „relevante şi suficiente” şi că, prin urmare, a existat o violare a articolului 5 § 3 al Convenţiei.", "III. PRETINSA VIOLARE A ARTICOLULUI 5 § 4 AL CONVENŢIEI", "65. Iniţial, reclamantul s-a plâns în temeiul articolului 6 § 3 de faptul că Tribunalul municipiului Chişinău a refuzat să-l audieze pe fostul său anchetator în calitate de martor. Curtea a considerat ca fiind mai oportună examinarea acestei pretenţii prin prisma articolului 5 § 4, care prevede următoarele.", "„Orice persoană lipsită de libertatea sa prin arestare sau deţinere are dreptul să introducă un recurs în faţa unui tribunal, pentru ca acesta să statueze într-un termen scurt asupra legalităţii detenţiei sale şi să dispună eliberarea sa dacă deţinerea este ilegală.”", "", "A. \tDeclaraţiile părţilor", "66. Reclamantul a declarat că audierea lui C.B. era necesară pentru combaterea argumentelor acuzării în favoarea detenţiei sale. Audierea nu era menită să influenţeze în niciun fel examinarea fondului cauzei, fiind relevantă în exclusivitate pentru procedurile cu privire la detenţia preventivă a reclamantului. Mai mult, dacă Tribunalul municipiului Chişinău considera că audierea lui C.B. era relevantă doar pentru fondul cauzei, el trebuia să statueze acest fapt în hotărârea sa. Totuşi, refuzul nu a fost însoţit de nicio motivare.  ", "67. Guvernul declară că examinarea necesităţii de a aplica arestarea preventivă nu include o examinare a fondului cauzei penale şi a probelor care au legătură cu fondul cauzei. Reclamantul a avut posibilitatea să solicite audierea oricărui martor pe parcursul procedurilor cu privire la fondul cauzei, şi nu pe parcursul celor cu privire la arestarea sa preventivă. Prin urmare, refuzul de a-l audia pe C.B. în calitate de martor a fost perfect legal. Mai mult, în conformitate cu articolul 73 al Codului de procedură penală, instanţele trebuie să examineze gravitatea faptelor incriminate in abstracto, personalitatea acuzatului, ocupaţia acestuia, vârsta, starea sănătăţii sale, statutul său familial, precum şi alte circumstanţe, însă niciodată declaraţiile făcute de martori şi alte probe.", "B. Aprecierea Curţii", "1. Principii generale", "68. Articolul 5 § 4 nu garantează, ca atare, dreptul de a contesta deciziile prin care se dispune sau se prelungeşte detenţia, deoarece această prevedere vorbeşte despre „proceduri”, şi nu despre „recurs”. Intervenţia doar a unui organ satisface condiţia prevăzută de articolul 5 § 4 ca procedura urmată să aibă un caracter judiciar şi să acorde persoanei în cauză garanţii corespunzătoare formei de privare de libertate în cauză (Jecius v. Lithuania, nr. 34578/97, § 100, ECHR 2000-IX). Totuşi, un stat care stabileşte un al doilea nivel de jurisdicţie pentru examinarea cererilor de eliberare din detenţie trebuie, în principiu, să acorde deţinutului, în procedura de recurs, aceleaşi garanţii ca şi în faţa primei instanţe (Toth v. Austria, hotărâre din 12 decembrie 1991, Seria A nr. 224, p. 23, § 84).", "69. Articolul 5 § 4 nu garantează dreptul la revizuire judiciară într-o asemenea măsură, încât să împuternicească tribunalul în ceea ce priveşte toate aspectele cauzei, inclusiv chestiuni cu privire la oportunitatea eliberării persoanei, să substituie prin propria sa discreţie discreţia autorităţii care a luat decizia. Totuşi, revizuirea trebuie să fie suficient de largă pentru a asigura acele condiţii care sunt esenţiale pentru „legalitatea” detenţiei unei persoane în conformitate cu articolul 5 § 1 (a se vedea Chahal v. the United Kingdom, hotărâre din 15 noiembrie 1996, Reports 1996V, § 127).", "70. În cazul arestării preventive, articolul 5 § 1 (c) prevede că detenţia preventivă poate fi justificată numai dacă există motive verosimile că persoana acuzată a săvârşit o infracţiune. Existenţa motivelor verosimile este o condiţie sine qua non pentru legalitatea detenţiei continue (Labita v. Italy [GC], nr. 26772/95, §§ 15253, ECHR 2000IV). Astfel, instanţa competentă trebuie să examineze nu numai respectarea cerinţelor procedurale stabilite în legislaţia naţională dar, de asemenea, şi caracterul temeinic al motivelor care au justificat arestul, precum şi legitimitatea scopului urmărit prin arestarea persoanei şi urmările detenţiei (a se vedea Schöps v. Germany, nr. 25116/94, § 44, ECHR 2001I).", "71. Potrivit jurisprudenţei Curţii, din textul articolului 6 – în special, din sensul autonom care urmează a fi dat termenului de „acuzaţie în materie penală” – rezultă că această prevedere se aplică, într-o oarecare măsură, procedurilor prejudiciare (a se vedea Imbrioscia v. Switzerland, hotărâre din 24 noiembrie 1993, Seria A nr. 275, § 36). Astfel, rezultă că, în lumina impactului dramatic al privării de libertate asupra drepturilor fundamentale ale persoanei în cauză, procedurile desfăşurate în temeiul articolului 5 § 4 al Convenţiei trebuie, în principiu, de asemenea, să respecte, în cea mai mare măsură posibilă, luând în consideraţie circumstanţele unei urmăriri penale în desfăşurare, cerinţele de bază ale unui proces echitabil (a se vedea Schöps v. Germany, citată mai sus, idem). O instanţă care examinează un recurs împotriva detenţiei trebuie, astfel, să asigure garanţiile unei proceduri judiciare. Procedurile trebuie să fie contradictorii şi trebuie, întotdeauna, să asigure „egalitatea armelor” între părţi, procuror şi persoana deţinută (a se vedea Nikolova v. Bulgaria [GC], nr. 31195/96, § 58, ECHR 1999II).", "72. În cazul unei persoane a cărei detenţie cade sub incidenţa articolului 5 § 1 (c), o audiere este necesară (a se vedea Assenov and Others v. Bulgaria, hotărâre din 28 octombrie 1998, Reports 1998VIII, § 162). Mai mult, atunci când există probe care prima facie par să aibă legătură directă cu chestiunea legalităţii detenţiei continue, pentru ca articolul 5 § 4 să fie respectat, este esenţial ca instanţele judecătoreşti naţionale să le examineze şi evalueze (a se vedea, mutatis mutandis, Chahal v. the United Kingdom, citată mai sus, §§ 130-131 şi Hussain v. the United Kingdom, hotărâre 21 februarie 1996, Reports 1996I, § 60).", "", "", "2. Aplicarea principiilor de mai sus în această cauză", "73. Curtea consideră că garanţiile procedurale prevăzute în articolul 5 § 4 se aplică procedurilor care formează obiectul acestei pretenţii (a se vedea paragraful 68 de mai sus).", "74. În continuare, Curtea notează, iar Guvernul nu contestă acest lucru, că colonelul C.B. a lucrat în calitate de membru al grupului de poliţişti care au investigat cauza reclamantului şi a făcut acuzaţii foarte grave într-un ziar, precum că acuzaţiile împotriva reclamantului erau nefondate şi că au fost determinate de corupţia din sfera politică. De asemenea, nu se dispută faptul că Tribunalul municipiului Chişinău a refuzat audierea lui C.B. în procedura cu privire la arestarea preventivă a reclamantului fără a da motive.", "75. Deşi ţine, în primul rând, de competenţa instanţelor judecătoreşti naţionale să evalueze admisibilitatea, pertinenţa şi temeinicia probelor într-o cauză, Curtea consideră că declaraţia colonelului C.B. ridică chestiuni nu doar cu privire la veridicitatea acuzaţiilor aduse reclamantului, dar, de asemenea, şi cu privire la comportamentul acestuia pe parcursul urmăririi penale, chestiuni care erau prima facie relevante pentru a răspunde la întrebarea dacă au existat motive verosimile că reclamantul a săvârşit o infracţiune şi era necesar să fie arestat preventiv. În acest sens, se subliniază faptul că colonelul C.B. nu era doar un martor obişnuit în această cauză, dar un martor ale cărui depoziţii puteau pune la îndoială întreaga bază legală a reţinerii şi detenţiei reclamantului. În calitate de fost membru al echipei de investigaţie, acuzaţiile colonelului nu puteau fi pur şi simplu respinse ca fiind neadevărate şi irelevante.", "76. În lumina celor de mai sus şi ţinând cont de durata aflării în detenţie a reclamantului (acesta a fost eliberat din arest preventiv după mai mult de trei luni şi jumătate), Curtea consideră că prin refuzul, fără a da vreo explicaţie, de a-l audia pe C.B. în calitate de martor la şedinţa judecătorească din 25 aprilie 2003, Tribunalul municipiului Chişinău a încălcat drepturile reclamantului garantate de articolul 5 § 4 al Convenţiei.", "IV. APLICAREA ARTICOLULUI 41 AL CONVENŢIEI", "77. Articolul 41 al Convenţiei prevede următoarele:", "„Dacă Curtea declară că a avut loc o violare a Convenţiei sau a protocoalelor sale şi dreptul intern al Înaltelor Părţi Contractante nu permite decât o înlăturare incompletă a consecinţelor acestei violări, Curtea acordă părţii lezate, dacă este cazul, o satisfacţie echitabilă.”", "", "A. \tPrejudiciul material", "78. Reclamantul a pretins EUR 2,510 cu titlu de prejudiciu material suferit ca rezultat al detenţiei sale ilegale. El a pretins că această sumă a constituit salariul net pe care el nu l-a putut câştiga datorită detenţiei sale ilegale între 24 februarie şi 7 august 2003 şi a prezentat un certificat de la angajatorul său care a confirmat declaraţiile sale.", "79. Guvernul a declarat că reclamantul nu avea dreptul la nicio compensaţie a prejudiciului material datorită faptului că dosarul său penal se afla încă în examinare în faţa instanţelor judecătoreşti naţionale. El a susţinut că dacă reclamantul va fi achitat, atunci el va putea pretinde compensaţii la nivel naţional.", "80. Curtea reaminteşte că regula epuizării căilor de recurs interne, prevăzută de articolul 35 § 1 al Convenţiei, nu este aplicabilă pretenţiilor de satisfacţie echitabilă făcute în temeiul articolului 41 al Convenţiei (De Wilde, Ooms and Versyp v. Belgium (articolul 50), hotărâre din 10 martie 1972, Seria A nr. 14, §§ 15 şi 16).", "81. Curtea consideră că există o anumită legătură cauzală între violările constatate ale articolului 5 § 3 şi 5 § 4 al Convenţiei şi suma pretinsă de către reclamant pentru compensarea venitului ratat (a se vedea Ceský v. the Czech Republic, nr. 33644/96, § 91, 6 iunie 2000; Nikolova v. Bulgaria (nr. 2), nr. 40896/98, § 94, 30 septembrie 2004). Hotărând în bază echitabilă, Curtea acordă reclamantului EUR 1,000.  ", "B. \tPrejudiciul moral", "82. Reclamantul a pretins EUR 17,000 cu titlu de prejudiciu moral, dintre care EUR 5,000 pentru încălcarea dreptului său de a nu fi deţinut în condiţii inumane şi degradante, EUR 10,000 pentru detenţia nemotivată şi EUR 2,000 pentru refuzul de a-l audia pe C.B. în calitate de martor în cadrul procedurilor cu privire la arestarea sa preventivă.", "83. Reclamantul a susţinut că încălcările drepturilor sale garantate de Convenţie i-au cauzat sentimente de frustrare, incertitudine şi nelinişte care nu pot fi compensate prin simpla constatare a unei violări.", "84. Guvernul nu a fost de acord cu suma pretinsă de reclamant, susţinând că ea este excesivă. Referindu-se la pretenţiile reclamantului cu privire la violarea articolul 3 al Convenţiei, Guvernul a reiterat poziţia sa cu privire la fondul cauzei şi a pretins că condiţiile de detenţie a reclamantului nu au constituit tratament inuman şi degradant. În ceea ce priveşte pretenţiile reclamantului cu privire la violarea articolului 5 §§ 3 şi 4, Guvernul a declarat că simpla constatare a violării va reprezenta o satisfacţie echitabilă suficientă.", "85. Curtea consideră că reclamantului i s-a cauzat un anumit stres şi nelinişte ca urmare a încălcărilor dreptului său la libertate şi siguranţă, garantat de articolul 5 § 3 şi 5 § 4 al Convenţiei, în special, datorită caracterului notoriu al cauzei şi a faptului că acesta s-a aflat în vizorul publicului şi al presei. Suferinţele sale trebuiau să fi fost intensificate considerabil de condiţiile dure de detenţie de la Izolatorul de Detenţie Provizorie în care el a fost deţinut. Hotărând în bază echitabilă, Curtea acordă reclamantului suma totală de EUR 4,000 cu titlu de prejudiciu moral. ", "C. \tCosturi şi cheltuieli", "86. De asemenea, reclamantul a pretins EUR 2,165 cu titlu de costuri şi cheltuieli suportate în faţa Curţii. În susţinerea pretenţiilor sale, reclamantul a transmis Curţii o copie a contractului său cu avocaţii săi şi o copie a listei detaliate care arăta numărul de ore petrecute de fiecare avocat asupra cauzei, precum şi onorariul perceput pentru o oră de lucru, în mărime de EUR 60-65.", "87. Guvernul nu a fost de acord cu suma pretinsă, declarând că ea este excesivă. Potrivit lui, suma pretinsă de reclamant era prea mare în raport cu salariul mediu lunar în Republica Moldova. De asemenea, Guvernul a contestat numărul de ore prestate de reprezentanţii reclamantului şi a declarat că, deoarece ei erau membri ai organizaţiei „Juriştii pentru drepturile omului”, trebuiau să lucreze gratuit.", "88. Curtea reaminteşte că pentru ca costurile şi cheltuielile să fie rambursate în temeiul articolului 41, trebuie stabilit dacă ele au fost realmente angajate, necesare şi rezonabile ca mărime (a se vedea, de exemplu, Amihalachioaie v. Moldova, nr. 60115/00, § 47, ECHR 2004...).", "89. În această cauză, luând în consideraţie lista detaliată prezentată de reclamant, criteriile de mai sus şi complexitatea cauzei, Curtea acordă reclamantului EUR 1,200.", "D. Dobânda de întârziere", "90. Curtea consideră că este corespunzător ca dobânda de întârziere să fie calculată în dependenţă de rata minimă a dobânzii la creditele acordate de Banca Centrală Europeană, la care vor fi adăugate trei procente.", "DIN ACESTE MOTIVE, CURTEA", "1. \tHotărăşte, în unanimitate, că a existat o violare a articolului 3 al Convenţiei;", "", "2. \tHotărăşte, în unanimitate, că a existat o violare a articolului 5 § 3 al Convenţiei;", "", "3. \tHotărăşte, cu şase voturi pro şi unul împotrivă, că a existat o violare a articolului 5 § 4 al Convenţiei;", "", "4. \tHotărăşte, în unanimitate,", "(a)\tcă statul pârât trebuie să plătească reclamantului în termen de trei luni de la data la care hotărârea devine definitivă, în conformitate cu articolul 44 § 2 al Convenţiei, EUR 1,000 (o mie euro) cu titlu de prejudiciu material; EUR 4,000 (patru mii euro) cu titlu de prejudiciu moral şi EUR 1,200 (o mie două sute euro) cu titlu de costuri şi cheltuieli, care să fie convertite în valuta naţională a statului pârât conform ratei aplicabile la data executării hotărârii, plus orice taxă care poate fi percepută;", "(b)\tcă, de la expirarea celor trei luni menţionate mai sus până la executarea hotărârii, urmează să fie plătită o dobândă la sumele de mai sus egală cu rata minimă a dobânzii la creditele acordate de Banca Centrală Europeană pe parcursul perioadei de întârziere, plus trei procente;", "", "5. \tRespinge, în unanimitate, restul pretenţiilor reclamantului cu privire la satisfacţia echitabilă.", "Redactată în limba engleză şi comunicată în scris la 4 octombrie 2005, în conformitate cu articolul 77 §§ 2 şi 3 al Regulamentului Curţii.", "Michael O’Boyle                                Nicolas Bratza", "    Grefier                                       Preşedinte", "În conformitate cu articolul 45 § 2 al Convenţiei şi articolul 74 § 2 al Regulamentului Curţii, opinia parţial disidentă a dlui Pavlovschi este anexată la această hotărâre.", "N.B.", "M. O’B.", "OPINIA PARŢIAL DISIDENTĂ A JUDECĂTORULUI PAVLOVSCHI ÎN CAUZA BECCIEV CONTRA MOLDOVEI", "La 13 septembrie 2005, Secţiunea a Patra, examinând cauza Becciev contra Moldovei, a constatat violarea articolelor 3, 5 § 3 şi 5 § 4 ale Convenţiei.", "Sunt întru totul de acord cu colegii mei judecători în privinţa violării articolului 3 şi a articolului 5 § 3.", "În acelaşi timp, cu tot respectul faţă de distinşii mei colegi, îmi este greu să subscriu constatării lor cu privire la violarea articolului 5 § 4 în această cauză.", "Permiteţi-mi să expun unele motive în vederea clarificării poziţiei mele faţă de chestiunea în discuţie.", "Mai întâi de toate, acest lucru fiind de o importanţă deosebită, eu consider necesar să menţionez că nici reclamantul şi nici reprezentanţii lui niciodată nu au pretins o violare a articolului 5 § 4 al Convenţiei.", "Permiteţi-mi să reproduc nemijlocit partea relevantă a pretenţiei lor.", "La 15 mai 2003, reprezentanţii reclamantului au transmis Curţii o scrisoare, prin care şi-au exprimat intenţia de a completa cererea lor iniţială introdusă la 6 martie 2003 cu inter alia următoarea pretenţie, citez:", "„A existat o încălcare a drepturilor dlui Becciev garantate de art. 6 paragraful 3 litera (d) al Convenţiei - instanţa judecătorească a refuzat să citeze şi să audieze martorul apărării, care ar fi putut prezenta argumente în favoarea nevinovăţiei reclamantului.”", "În decizia cu privire la admisibilitatea cererii pronunţată la 5 aprilie 2005 această parte a pretenţiei a fost transformată în următoarea formulă:", "„Reclamantul pretinde, în temeiul articolului 5 § 4, că Tribunalul municipiului Chişinău a refuzat să-l audieze pe fostul său anchetator penal în calitate de martor, după ce acesta din urmă a dat un interviu unui ziar în care s-a pus serios la îndoială vinovăţia reclamantului.”", "Hotărârea conţine o formulă nouă, şi anume:", "„Iniţial, reclamantul s-a plâns în temeiul articolului 6 § 3 de faptul că Tribunalul municipiului Chişinău a refuzat să-l audieze pe fostul său anchetator în calitate de martor. Curtea a considerat fiind mai oportună examinarea acestei pretenţii prin prisma articolului 5 § 4.”", "Sunt cu adevărat recunoscător colegilor mei, care au considerat potrivit, cel puţin în hotărâre - spre deosebire de decizia cu privire la admisibilitate - să facă referire la pretenţia iniţială înaintată de avocaţii reclamantului. Cu toate acestea, acest lucru nu mă ajută la clarificarea tuturor întrebărilor mele.", "Este bine cunoscut faptul că Curtea este maestrul caracterizării care urmează a fi dată legislaţiei şi faptelor prezentate ei, însă în fiecare cauză - cel puţin din câte cunosc eu - Curtea, atunci când decide să se îndepărteze de la caracterizarea atribuită faptelor de către un reclamant, prezintă motive legale foarte convingătoare.", "Cu regret, acesta nu a fost cazul în această cauză. Acestea fiind spuse, în absenţa unei motivări contrare, eu consider că anume în această cauză punctul de plecare ar fi trebuit să fie pretenţia înaintată de avocaţii reclamantului. Această pretenţie nu trebuia să fi fost schimbată, fără a prezenta o explicaţie legală plauzibilă.", "Reclamantul nu s-a plâns niciodată de imposibilitatea de a iniţia proceduri cu privire la verificarea legalităţii detenţiei sale. Însă această chestiune este esenţa obiectului acoperit de articolul 5 § 4 al Convenţiei.", "Articolul 5 § 4 prevede următoarele:", "„Orice persoană lipsită de libertatea sa prin arestare sau deţinere are dreptul să introducă un recurs în faţa unui tribunal, pentru ca acesta să statueze într-un termen scurt asupra legalităţii detenţiei sale şi să dispună eliberarea sa dacă deţinerea este ilegală.”", "Nu există nicio îndoială că legislaţia Republicii Moldova cu privire la procedura penală creează toate condiţiile necesare pentru realizarea efectivă şi în practică a acestui drept. Mai mult, aşa cum rezultă clar din descrierea faptelor, reclamantul a folosit, cu diferite ocazii, toate prevederile legale stipulate de Codul de procedură penală, care îi dădeau dreptul ca legalitatea detenţiei sale să fie examinată de autorităţile judecătoreşti competente.", "Revenind la esenţa acuzaţiilor reclamantului, trebuie să recunosc că sunt cuprins de îndoieli atunci când încerc să analizez argumentele reclamantului cu privire la refuzul instanţei judecătoreşti de a-l audia pe colonelul C.B. în cadrul unei examinări de rutină a cererii de eliberare a reclamantului. Colonelul C.B., un fost inspector, a susţinut în unul din interviurile sale că cauza împotriva lui Becciev „a fost fabricată” şi că „dosarul nu conţine şi nu a conţinut niciodată vreo probă ce ar demonstra vinovăţia lui Becciev.”", "După cum am menţionat deja, în pretenţia sa suplimentară depusă la această Curte la 15 mai 2003, reclamantul a susţinut că a avut loc o încălcare a drepturilor sale garantate de articolul 6 paragraful 3 litera (d) al Convenţiei şi anume, că instanţa a refuzat să citeze şi să audieze martorul apărării, care ar fi putut prezenta argumente care se pare că ar fi confirmat lipsa vinovăţiei reclamantului.", "Pretenţia iniţială îmi pune întrebarea dacă pe parcursul unei proceduri de rutină de verificare „a legalităţii şi necesităţii” prelungirii detenţiei, o instanţă ar trebui, de asemenea, să examineze chestiunea „vinovăţiei” şi să citeze şi să audieze martorii apărării, aşa cum pretinde reclamantul. Răspunsul meu la această întrebare este nu, din următoarele motive.", "Problema existenţei sau absenţei vinovăţiei nu poate fi soluţionată in abstracto. Pentru a răspunde la întrebarea cu privire la vinovăţia acuzatului, instanţa trebuie să ţină o şedinţă judecătorească în conformitate cu standardele articolului 6 din Convenţie - şi în conformitate cu principiile unei proceduri contradictorii - pentru a audia toţi martorii, a examina toate probele prezentate de toate părţile şi să ia toate celelalte măsuri procedurale prevăzute şi garantate de lege. Determinarea chestiunii cu privire la vinovăţie, la etapa unui control de rutină al legalităţii detenţiei, prin audierea unui singur martor, este pur şi simplu imposibilă.", "Cu alte cuvinte, soluţionarea problemei „nevinovăţiei” este imposibilă fără a se răspunde la o întrebare principală, mai globală, dacă o persoană acuzată este sau nu vinovată de comiterea infracţiunilor de care este învinuită.", "Examinarea chestiunii „vinovăţiei” este parte a examinării fondului cauzei, şi nu parte a controlului judiciar al legalităţii detenţiei.", "Dacă cineva crede contrariul, el trebuie să fie conştient de consecinţe şi să răspundă la următoarea întrebare: câţi martori ar trebui să se permită să fie audiaţi cu privire la chestiunea „vinovăţiei” pe parcursul etapei controlului judiciar de rutină al legalităţii detenţiei? Unul? Doi? Zece? O sută? Dacă, ca rezultat al tuturor acestor audieri, judecătorul se pronunţă asupra chestiunii „vinovăţiei”, care va fi diferenţa dintre „un control judiciar al legalităţii detenţiei” şi „o examinare a fondului cauzei”?", "Răspunsul la această întrebare este, în opinia mea, unul evident - permisiunea de a audia martorii cu privire la chestiunea „vinovăţiei” în cursul controlului judiciar al legalităţii detenţiei ar fi contrară bunei administrări a justiţiei, ar influenţa examinarea ulterioară a fondului cauzei şi, mai mult, ar face ca examinarea fondului cauzei să fie absolut inutilă.", "Pe de altă parte, reclamantul, aşa cum rezultă clar din pretenţia sa suplimentară, nu a pretins imposibilitatea „iniţierii procedurilor la care să se examineze legalitatea detenţiei sale”, dar a invocat imposibilitatea de a obţine probe în urma audierii unui martor care ar fi putut pune la îndoială vinovăţia sa.", "Îmi este greu să cred că imposibilitatea de a determina existenţa „vinovăţiei” poate fi privită sau tratată ca imposibilitate „de iniţiere a procedurilor la care să se examineze legalitatea detenţiei sale”.", "Pe de altă parte, eu sunt de acord că declaraţiile făcute de colonelul C.B. sunt extrem de serioase şi meritau o atenţie specială din partea avocaţilor reclamantului. Aici apare, din nou, o întrebare. Colonelul C.B. a pus la îndoială intentarea procedurii penale împotriva lui Becciev, declarând că probele au fost fabricate.", "Îmi cer scuze pentru că spun acest lucru, dar pentru o astfel de situaţie există alte proceduri prevăzute de Codul de procedură penală şi anume revizuirea legalităţii intentării procedurii penale. Eu nu voi descrie acum întreaga procedură penală care exista înainte ca noul Cod de procedură penală să intre în vigoare şi care conţinea o gamă suficientă de garanţii împotriva intentării arbitrare a urmăririi penale. Eu mă voi concentra doar asupra acelor prevederi legale, care au fost disponibile atât reclamantului, cât şi avocaţilor săi în această situaţie şi care ar fi putut să-l ajute pe reclamant să-şi soluţioneze problema, dacă ar fi fost aplicate corespunzător. ", "În conformitate cu articolului 98 alin. 1 al Codului de procedură penală al Republicii Moldova, legalitatea intentării urmăririi penale este supravegheată de procuror. Dacă urmărirea penală este iniţiată de către un anchetator penal sau de un organ de urmărire penală fără motive sau temeiuri legale, procurorul anulează ordonanţa anchetatorului penal sau a organului de urmărire penală şi refuză pornirea urmăririi penale sau dispune încetarea urmăririi penale, dacă anumite măsuri de anchetă au fost deja întreprinse.", "Dacă acuzatul nu este de acord cu decizia procurorului, el are dreptul, în conformitate cu articolele 42, 193, 194 şi 195 ale Codului de procedură penală, să conteste această decizie la procurorul ierarhic superior. Toate plângerile trebuie să fie examinate în termen de trei zile, iar decizia motivată trebuie expediată petiţionarului.", "În conformitate cu articolul 195/1 şi articolul 195/2 al aceluiaşi cod, dacă plângerea acuzatului înaintată unui procuror a fost respinsă de către acesta, acuzatul are dreptul să conteste decizia procurorului în faţa instanţei judecătoreşti, care este obligată să examineze această plângere în termen de 10 zile.", "Dacă acuzatul sau reprezentantul acestuia deţine informaţii cu privire la acţiuni criminale comise de colaboratorii organelor de drept, aceştia trebuie să denunţe astfel de acţiuni autorităţilor competente, care la rândul lor sunt obligate să investigheze aceste învinuiri.", "Permiteţi-mi să clarific următoarele. Codul penal al Republicii Moldova prevede răspunderea penală pentru diferite acţiuni ilegale ce pun în pericol buna administrare a justiţiei, de exemplu, articolul 332 - Falsul în acte publice, articolul 327 - Abuzul de putere sau abuzul de serviciu, articolul 306 – Tragerea cu bună-ştiinţă la răspundere penală a unei persoane nevinovate, articolul 303 - Amestecul în înfăptuirea justiţiei şi în urmărirea penală, articolul 308 - Reţinerea sau arestarea ilegală, etc.", "Astfel, în opinia mea, legislatorul din Republica Moldova a creat toate posibilităţile necesare pentru cetăţeni în vederea protejării drepturilor lor împotriva acţiunilor ilegale de desfăşurare a urmăririi penale. Atât dl Becciev, cât şi avocaţii acestuia erau liberi să facă uz de prevederile legale menţionate mai sus în vederea stopării încălcării drepturilor acestuia la intentarea urmăririi penale, precum şi pe parcursul desfăşurării acesteia.", "", "Din circumstanţele cauzei nu este clar faptul dacă reclamantul a făcut sau nu uz de procedura descrisă, în vigoare la acel moment, şi dacă nu, de ce.", "În concluzie, eu constat că articolul 5 § 4 al Convenţiei nu este aplicabil prezentei cauze din următoarele două motive principale:", "1. Reclamantul nu s-a plâns niciodată de imposibilitatea „iniţierii procedurilor la care să se examineze legalitatea detenţiei sale”; în schimb, acesta s-a plâns de lipsa posibilităţii de a-şi dovedi nevinovăţia.", "2. Determinarea „vinovăţiei” este parte a examinării fondului cauzei, şi nu a „procedurilor la care să se examineze legalitatea detenţiei sale”.", "Prin urmare, concluzia mea este că în această cauză nu a avut loc o violare a articolului 5 § 4 al Convenţiei şi aceasta este chestiunea cu care eu, în mod respectuos, nu sunt de acord cu majoritatea.", "", ""]}