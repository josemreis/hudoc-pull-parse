{"file": "CZE_HJUDCZE_32265_10.docx", "doc_type": "HJUDCZE", "doc_lang": "CZE", "case_id": "32265/10", "text_paragraphs": ["© Ministry of Justice of the Czech Republic, . [Translation already published on the official website of the Ministry of Justice of the Czech Republic.] Permission to re-publish this translation has been granted by the Ministry of Justice of the Czech Republic for the sole purpose of its inclusion in the Court’s database HUDOC.", "© Ministerstvo spravedlnosti České republiky, . [Překlad již zveřejněný na oficiální webové stránce Ministerstva spravedlnosti České republiky.] Povolení k opětnému zveřejnění tohoto překladu bylo uděleno Ministerstvem spravedlnosti České republiky pouze pro účely zařazení do databáze Soudu HUDOC.", "Anotace rozsudku ze dne 5. prosince 2013 ve věci č. 32265/10 – Henry Kismoun proti Francii", "Senát páté sekce Soudu jednomyslně shledal porušení článku 8 Úmluvy, ke kterému došlo tím, že francouzské orgány nevyhověly žádosti stěžovatele o změnu jména. Soud stěžovateli přiznal náhradu nemajetkové újmy ve výši 4 000 eur.", "(i) Okolnosti případu", "Stěžovatel se narodil v roce 1956, přičemž do francouzské matriky mu bylo zapsáno příjmení matky – Henry. Stejně tak tomu bylo i u jeho mladší sestry narozené v roce 1957. Bratrovi narozenému v roce 1958 bylo zapsáno již příjmení společného otce – Kismoun. Ten své dvě prvně uvedené děti uznal za své v roce 1959. Stěžovatel má dvojí občanství, francouzské po matce, alžírské po otci. Ve věku tří let byl stěžovatel společně se svými sourozenci matkou opuštěn a umístěn do sociálního zařízení, odkud si je jejich otec v roce 1961 odvezl s sebou do Alžírska. Zde se oženil a měl další čtyři děti, všechny s příjmením Kismoun. Rovněž stěžovatel žil v Alžírsku s tímto příjmením, pouze to mu zapsala alžírská matrika, pod tímto jménem ho znala jeho alžírská rodina a přátelé, pod ním absolvoval školní docházku a vojenskou službu.", "V roce 1977 se stěžovatel marně pokusil obnovit kontakt se svou matkou prostřednictvím francouzského konzulátu v Alžíru. Při této příležitosti se dozvěděl, že na francouzské matrice je zapsán pod jménem Christian Henry, a nikoliv Chérif Kismoun, jak tomu bylo na alžírské matrice. Argumentuje nezájmem matky o svou osobu, požádal o změnu jména ve francouzské matrice v souladu se zápisem v Alžírsku. Změna příjmení nebyla povolena. Na základě rozhodnutí vnitrostátního soudu si ovšem mohl přidat ke jménu Christian jméno Chérif.", "V roce 1992 se stěžovatel, již bytem ve Francii, oženil pod příjmením Kismoun a to bylo zaspáno i jeho čtyřem dětem. Následně bylo na návrh státního zástupce manželství pro nesoulad příjmení anulováno a dětem bylo jméno změněno na Henry. Stěžovatel se opět pokusil o změnu příjmení ve francouzské matrice, ale žádosti nebylo vyhověno, jelikož příslušné orgány shledaly, že na změně zápisu není dán legitimní zájem.", "(ii) Odůvodnění rozhodnutí Soudu", "K tvrzenému porušení článku 8 Úmluvy", "Stěžovatel především tvrdil, že nemožnost změnit si jméno, jež se liší od jména, které užíval převážnou část života, narušuje jeho proces utváření si identity ve vztahu k sobě a svému okolí.", "Soud předně konstatoval, že jméno se týká rodinného a soukromého života, a proto je na projednávanou věc článek 8 Úmluvy použitelný (k tomu viz Burghartz proti Švýcarsku, č. 16213/90, rozsudek ze dne 22. února 1994, § 24, Stjerna proti Finsku, č. 18131/91, rozsudek ze dne 25. listopadu 1994, § 37, Golemanova proti Bulharsku, č. 11369/04, rozsudek ze dne 17. února 2011, § 37). Při posuzování otázky, zda jde o nezákonný zásah, nebo o pozitivní závazky státu, dospěl Soud k závěru, že jde o druhou možnost. Dále Soud připomněl, že ačkoli mají smluvní státy ohledně dané problematiky široký prostor pro uvážení, článek 8 Úmluvy vyžaduje spravedlivý rozhodovací proces, při němž budou respektována práva jednotlivce v tomto článku zakotvená (srov. Golemanova proti Bulharsku, cit. výše, nebo R. R. proti Polsku, č. 27617/04, rozsudek ze dne 26. května 2011).", "Za základní považoval Soud otázku, zda vnitrostátní orgány nalezly spravedlivou rovnováhu mezi soukromým zájmem stěžovatele na užívání svého alžírského jména a veřejným zájmem stanovit pravidla pro výběr jmen. Dle Soudu vnitrostátní soudy nevysvětlily rozpor mezi žádostí stěžovatele a veřejným pořádkem. Soud dodal, že jméno jako základní prvek individualizace ve společnosti tvoří tvrdé jádro práva na respektování soukromého a rodinného života (srov. Losonci Rose a Rose proti Švýcarsku, č. 664/06, rozsudek ze dne 9. listopadu 2010, § 51) a v souladu s judikaturou Soudního dvora Evropské unie zdůraznil význam toho mít pouze jedno jméno. Vnitrostátní orgány dle Soudu nevzaly v potaz, že žádost stěžovatele se týkala základních aspektů jeho identity, a opomenuly tak tento zásadní zájem stěžovatele náležitě poměřit s dotčeným veřejným zájmem. Soud proto uzavřel, že došlo k porušení článku 8 Úmluvy.", ""]}