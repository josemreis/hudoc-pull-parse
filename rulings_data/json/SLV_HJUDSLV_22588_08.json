{"file": "SLV_HJUDSLV_22588_08.docx", "doc_type": "HJUDSLV", "doc_lang": "SLV", "case_id": "22588/08", "text_paragraphs": ["Soro - Estonia - 22588/08", "", "po osamosvojitvi od Sovjetske zveze leta 1991 je Estonija uzakonila demokratični sistem; leta 1995 je sprejela Zakon o razkritju, po katerem so bili registrirani in javno dostopni podatki o nekdanjih zaposlitvah ali sodelovanju posameznikov z varnostnimi ali obveščevalnimi organizacijami prejšnjega (sovjetskega) režima; pritožnik je bil od 1980 do 1991 zaposlen kot voznik pri Komiteju za državno varnost; v februarju 2004 je bil obveščen, da je bil na podlagi omenjenega zakona registriran in da bo obvestilo javno objavljeno; zoper obvestilo pritožnik ni vložil ugovora in junija 2004 je bilo obvestilo o registraciji objavljeno v papirnati in elektronski obliki uradnega glasila;", "kasneje je pritožnik objavo izpodbijal pred upravnimi sodišči; zatrjeval je, da je moral zaradi sporne objave zapustiti službo in da je bil v obveščevalni službi zaposlen zgolj kot voznik; sodišče je njegovo tožbo zavrnilo - ugotovilo je, da zakon sicer posega v posameznikovo temeljno pravico, vendar pa je desetletje kasneje nemogoče z gotovostjo ugotoviti, ali je konkretni voznik izvajal le tehnične naloge ali pa vseeno tudi vsebinske naloge, kar bi omogočilo sorazmerno uporabo zakona;", "", "Pravo:", "8. člen Konvencije: objavljena informacija se je nanašala na pritožnikovo preteklost in vplivala na njegov ugled ter s tem posegla v njegovo pravico do zasebnega življenja; poseg je temeljil na zakonu, ki je bil dovolj jasen in dostopen in je zasledoval dopusten cilj (preprečiti nered in varovati državno varnost, javno varnost in pravice ter svoboščine tretjih);", "pri presoji o nujnosti posega v demokratični družbi med državami pogodbenicami ni enotnega pristopa glede vprašanja, kateri ukrepi so potrebni, da se onemogoči dediščina nekdanjih totalitarnih komunističnih režimov; Sodišče je v preteklosti že kritiziralo tovrstne ukrepe, kadar niso bili individualizirani; konkretni zakon o razkritju ne ločuje med različnimi stopnjami preteklega vključevanja s KGB; čeprav je bil pritožnik predhodno obveščen o uvrstitvi v register in sledeči javni objavi ter je imel možnost ugovora, mu ni bil zagotovljen postopek, v katerem bi se ocenila stopnja angažiranja v KGB, da bi se lahko ocenila stopnja nevarnosti, ki jo posameznik še predstavlja zaradi tega več let po tem, ko je svoje službovanje končal; Sodišče ne verjame v obstoj razumne povezave med zakonitim ciljem, ki ga zasleduje Vlada, in javno objavo informacij, ki ne upoštevajo različnosti funkcij/nalog vsakega posameznega bivšega sodelavca; sporna informacija je bila objavljena 13 let po vzpostavitvi estonske samostojnosti in države in tolikšno časovno obdobje je zmanjšalo kakršnokoli nevarnosti, ki bi jo pritožnik v začetku sicer lahko predstavljal za nov demokratični sistem; sam zakon sicer ne predvideva omejitev glede prihodnjega zaposlovanja take osebe, vendar pa naj bi bil zaradi obnašanja svojih sodelavcev po objavi pritožnik bil prisiljen dati odpoved; to dejstvo priča o resnosti posega v njegovo pravico do zasebnosti in dokazuje njeno nesorazmernost;", "", "z večino glasov Sodišče ugotovi kršitev in pritožniku prisodi 6.000 € odškodnine za nepremoženjsko škodo;", ""]}