{"file": "RUM_HJUDRUM_23782_06.docx", "doc_type": "HJUDRUM", "doc_lang": "RUM", "case_id": "23782/06", "text_paragraphs": ["©Documentul a fost pus la dispoziţie cu sprijinul Consiliului Superior al Magistraturii din România () şi R.A. „Monitorul Oficial” (). Permisiunea de a republica această traducere a fost acordată exclusiv în scopul includerii sale în baza de date HUDOC.", "\t", "©The document was made available with the support of the Superior Council of Magistracy of  () and R.A. „Monitorul Oficial” (). Permission to re-publish this translation has been granted for the sole purpose of its inclusion in the Court’s database HUDOC.", "", "Publicată în : MONITORUL OFICIAL nr. 169 din 16 martie 2010", "HOTĂRÂREA", "din 29 septembrie 2009, definitivă la 29 decembrie 2009", "în Cauza Constantin şi Stoian împotriva României", "(Cererile nr. 23.782/06 şi 46.629/06)", "În Cauza Constantin şi Stoian împotriva României,", "Curtea Europeană a Drepturilor Omului (Secţia a treia), reunită într-o cameră compusă din: Josep Casadevall, preşedinte, Corneliu Bîrsan, Boštjan M. Zupančič, Egbert Myjer, Ineta Ziemele, Luis López Guerra, Ann Power, judecători, şi Stanley Naismith, grefier adjunct de secţie,", "după ce a deliberat în camera de consiliu la 8 septembrie 2009,", "pronunţă prezenta hotărâre, adoptată la aceeaşi dată:", "PROCEDURA", "1. La originea cauzei se află două cereri (nr. 23.782/06 şi 46.629/06) îndreptate împotriva României, prin care 2 cetăţeni ai acestui stat, domnii Marius-Georgian Constantin şi Florin Stoian (reclamanţii), au sesizat Curtea la 1 iunie 2006 şi, respectiv, 9 noiembrie 2006, în temeiul art. 34 din Convenţia pentru apărarea drepturilor omului şi a libertăţilor fundamentale (Convenţia).", "2. Reclamanţii au fost reprezentaţi de domnul Niculae Constantin (primul reclamant) şi de domnul Nicolae Trăistaru (al doilea reclamant), avocaţi în Bucureşti. Guvernul român (Guvernul) a fost reprezentat de agentul guvernamental, domnul Răzvan-Horaţiu Radu, din cadrul Ministerului Afacerilor Externe.", "3. La 12 februarie 2008, preşedintele Secţiei a treia a hotărât să comunice Guvernului plângerile având ca obiect lipsa unui proces echitabil (art. 6 § 1, 2 şi 3 din Convenţie) şi folosirea agenţilor provocatori. Întemeindu-se pe dispoziţiile art. 29 § 3 din Convenţie, acesta a hotărât, de asemenea, ca admisibilitatea şi fondul să fie examinate împreună.", "ÎN FAPT", "I. Circumstanţele cauzei", "4. Reclamanţii s-au născut în anul 1979 şi, respectiv, în anul 1971. Primul reclamant locuieşte în Bucureşti, iar al doilea în Afumaţi, judeţul Ilfov.", "5. La 11 noiembrie 2003, procurorul a început urmărirea penală împotriva lui „George“ şi a lui „Florin“, identificaţi ulterior ca fiind reclamanţii, pe baza unor informaţii potrivit cărora aceştia făceau trafic de droguri. Nu au fost precizate alte detalii în rezoluţia de începere a urmăririi penale emisă de procuror.", "A. Evenimentele din 18 noiembrie 2003", "6. La 18 noiembrie 2003, Direcţia de combatere a crimei organizate şi antidrog din cadrul Inspectoratului General al Poliţiei Române (poliţia) a solicitat o autorizaţie de la parchet pentru folosirea unui investigator sub acoperire şi pentru obţinerea a două grame de heroină în vederea dovedirii pretinsei implicări a reclamanţilor în traficul de droguri. Aceasta a făcut trimitere la  privind combaterea traficului şi consumului ilicit de droguri (Legea nr. 143). În aceeaşi zi, secţia de combatere a criminalităţii organizate şi a traficului de droguri a Parchetului de pe lângă Curtea de Apel Bucureşti (parchetul) a autorizat operaţiunea pentru 10 zile şi a acordat cele două grame de heroină investigatorului acoperit (denumit Alex 1 în cadrul procedurii interne).", "7. Poliţia a stabilit operaţiunea de supraveghere în parcarea de la McDonaldʼs Dristor (Bucureşti), unde urma să se desfăşoare operaţiunea de trafic. Între timp, G.M., un colaborator al poliţiei (denumit Alex 2 în cadrul procedurii interne) a stabilit o întâlnire cu primul reclamant, pe care îl cunoscuse anterior.", "8. La ora 13,45, Alex 1 a sosit cu maşina în zona parcării împreună cu Alex 2. Primul reclamant şi un alt bărbat se aflau într-o altă maşină. Alex 2 a ieşit din maşină şi s-a apropiat de reclamant; trebuia să îi spună că Alex 1, pe care reclamantul nu îl cunoştea, dorea să contacteze o persoană care îi putea vinde două grame de heroină. După o scurtă discuţie, Alex 2 s-a întors însoţit de primul reclamant; apoi, acesta din urmă a plecat cu maşina împreună cu Alex 1. Poliţia a urmărit maşina până când aceasta a oprit în faţa unui bloc pe str. Zizin. Reclamantul a telefonat de pe telefonul mobil al lui Alex 1. A ieşit din maşină şi a intrat în clădire, unde a rămas timp de 10-15 minute. Apoi, sa întors cu al doilea reclamant la maşina lui Alex 1. Primul reclamant s-a aşezat pe scaunul din dreapta din faţă, în timp ce al doilea reclamant a rămas în picioare aproape de uşa dreaptă din faţă a maşinii. Alex 1 i-a dat bani primului reclamant; acesta din urmă i-a dat banii celui de-al doilea reclamant, care i-a luat şi a plecat.", "9. În acel moment, poliţiştii au ieşit din maşinile lor şi au strigat: „Poliţia, staţi pe loc!“. Al doilea reclamant a început să fugă, abandonându-şi geaca şi banii. A reuşit să scape intrând în una dintre clădirile învecinate.", "10. Primul reclamant a fost legitimat şi percheziţionat. Şaisprezece tablete de metadonă au fost găsite asupra sa. Acesta a admis că tabletele îi aparţineau şi a declarat că era un toxicoman care urma o cură de dezintoxicare şi că era autorizat să ia metadonă. Un pachet mic conţinând 1,5 g de heroină era vizibil în maşină în apropiere de schimbătorul de viteze. Poliţiştii l-au confiscat.", "11. În aceeaşi zi, s-a efectuat o percheziţie în apartamentul de unde venise al doilea reclamant şi în care acesta locuia cu S.F., concubina sa. Nu s-au găsit droguri.", "12. Primul reclamant a fost reţinut pentru 24 de ore, dar a fost eliberat la 19 noiembrie 2003. În timpul reţinerii, acesta a fost dus la spital, sub suspiciunea că ar fi înghiţit un pachet de heroină. Tratamentul nu a confirmat suspiciunile.", "13. Al doilea reclamant a fost prins şi reţinut de poliţie la 18 mai 2004, după ce a fost recunoscut de Alex 1. Acesta a fost reţinut de poliţie. La 20 mai 2004, Tribunalul Bucureşti a dispus arestarea sa preventivă pentru 30 de zile. Ulterior, arestarea sa preventivă a fost prelungită de tribunal la fiecare 30 de zile până la finalizarea procedurii în faţa primei instanţe.", "B. Declaraţiile reclamanţilor în cursul urmăririi penale", "14. La 18 noiembrie 2003, primul reclamant a dat o declaraţie la poliţie, în prezenţa unui apărător. Acesta a recunoscut că a intermediat vânzarea de droguri dintre Alex 1 şi al doilea reclamant. A declarat că a luat banii de la Alex 1 şi i-a dat celui de-al doilea reclamant, care apoi a pus o pungă mică cu heroină în apropierea schimbătorului de viteze. A declarat, de asemenea, că a obţinut tabletele de metadonă de la o asistentă medicală din Spitalul Bagdasar în schimbul unui pachet de cafea.", "15. Dosarul de urmărire penală conţine o a doua declaraţie asemănătoare, care nu este datată şi care este semnată numai de primul reclamant. Acesta a declarat că i-a fost luată în aceeaşi zi, la momentul arestării sale.", "16. Cu toate acestea, în ziua următoare, în prezenţa apărătorului său, primul reclamant şi-a schimbat poziţia şi a declarat în faţa Tribunalului Bucureşti că nu era traficant de droguri şi că nu mai consumase droguri de 2 ani. A declarat, de asemenea, că G.M. i-a cerut să îl determine pe al doilea reclamant să iasă din casa acestuia şi să meargă până unde se afla poliţia. A acceptat să colaboreze numai pentru că a înţeles că era o operaţiune sub acoperire a poliţiei. Acesta a afirmat în continuare că a avut loc un schimb de bani pentru o pungă mică între Alex 1 şi al doilea reclamant. A confirmat, de asemenea, că cele 16 tablete de metadonă erau pentru propria utilizare şi că le-a obţinut fără reţetă.", "17. La momentul audierii de către procuror, la 5 şi 7 iulie 2004, primul reclamant a adoptat aceeaşi poziţie ca în faţa tribunalului. A explicat că a dat declaraţia din 18 noiembrie 2003 crezând că va fi parte în ancheta penală doar în calitate de martor, nu ca acuzat.", "18. La 19 mai 2004, al doilea reclamant i-a declarat procurorului că el nu i-a înmânat nimic primului reclamant, că nu ştia ce conţinea micul pachet găsit în maşină şi că a acceptat să îl însoţească pe primul reclamant la maşină numai pentru că acesta din urmă i-a spus celui de-al doilea reclamant că avea bani pentru S.F., concubina celui de-al doilea reclamant. A declarat, de asemenea, că, la acel moment, nu ştia că S.F. era traficantă de droguri. La 1 martie 2004, S.F. a fost, de asemenea, arestată pentru trafic de droguri în cadrul unei investigaţii separate.", "19. Al doilea reclamant şi-a menţinut declaraţiile anterioare la 20 mai 2004 în faţa Tribunalului Bucureşti şi la 7 iulie 2004 în cursul unei audieri în faţa procurorului.", "20. La 12 iulie 2004, parchetul i-a trimis în judecată pe reclamanţi pentru săvârşirea infracţiunilor de deţinere şi trafic ilicit de droguri conform Legii nr. 143. Acesta a stabilit, pe baza dovezilor adunate, că al doilea reclamant dăduse punga mică de heroină primului reclamant, care i-o înmânase lui Alex 1, şi că în schimb Alex 1 îi dăduse banii, pe care acesta i-a predat apoi celui de-al doilea reclamant.", "21. Procurorul a observat că primul reclamant a fost găsit vinovat pentru săvârşirea infracţiunii de deţinere şi consum de droguri în 2001 şi că al doilea reclamant nu avea cazier judiciar.", "C. Procedura în faţa Tribunalului Bucureşti", "22. Reclamanţii au fost audiaţi la 7 septembrie 2004. Primul reclamant a reiterat că a acceptat să îl contacteze pe al doilea reclamant numai ca urmare a faptului că fusese informat despre operaţiunea sub acoperire a poliţiei. Al doilea reclamant şi-a menţinut poziţia şi a negat săvârşirea infracţiunii de trafic de droguri.", "23. Investigatorul sub acoperire şi colaboratorul poliţiei au susţinut versiunea procurorului cu privire la fapte şi au afirmat că primul reclamant nu fusese înştiinţat în legătură cu operaţiunea poliţiei.", "24. Unii dintre martorii care dăduseră declaraţii nefavorabile în privinţa reclamanţilor pe parcursul urmăririi penale şi-au schimbat declaraţiile în faţa instanţei şi au pretins că au semnat fără să citească declaraţiile redactate în întregime de către poliţişti.", "25. În şedinţa publică din 20 mai 2005, după mai multe adrese rămase fără răspuns din partea parchetului, avocaţii reclamanţilor nu au mai insistat pentru obţinerea de informaţii cu privire la ceea ce s-a întâmplat cu pachetul de heroină acordat lui Alex 1 în vederea desfăşurării operaţiunii sub acoperire.", "26. La 25 mai 2005, Tribunalul Bucureşti a pronunţat sentinţa de achitare a reclamanţilor. Acesta a considerat că elementele din dosar indicau faptul că, la 18 noiembrie 2003, poliţia a încercat să provoace o vânzare de droguri şi a eşuat. În consecinţă, heroina primită de Alex 1 de la parchet a fost plasată în maşină pentru a dovedi pretinsa săvârşire a infracţiunii. Tribunalul a observat, de asemenea, că urmărirea penală a fost pornită nelegal, la 11 noiembrie, deoarece la data respectivă nu existau informaţii relevante cu privire la pretinsul comportament infracţional al reclamanţilor, iar faptele care erau cercetate au avut loc abia la 18 noiembrie. În plus, tribunalul a observat că schimbul de bani pentru droguri nu era dovedit şi că martorii nu puteau susţine versiunea procurorului. Tribunalul a dispus punerea în libertate a celui de-al doilea reclamant.", "D. Procedura în căile de atac", "27. La 3 octombrie 2005, procedura în apel a debutat în faţa Curţii de Apel Bucureşti, ca urmare a apelului formulat de parchet. Curtea de apel a ascultat concluziile procurorului şi ale avocaţilor reclamanţilor. Reclamanţii au beneficiat de dreptul de a avea ultimul cuvânt. Nu au fost solicitate alte probe de către părţi şi nici nu au fost administrate alte probe de către instanţă.", "28. La 10 octombrie 2005, curtea de apel l-a condamnat pe primul reclamant la 7 ani închisoare, iar pe al doilea reclamant la 6 ani închisoare. Instanţa a considerat că ar fi trebuit să i se acorde mai multă importanţă descrierii detaliate a evenimentelor făcută de investigatorul sub acoperire şi de colaborator, deoarece se corobora cu rapoartele poliţiei cu privire la arestarea în flagrant delict şi astfel declaraţiile acestora reflectau adevărul. Instanţa a decis că primul reclamant nu a spus adevărul în declaraţiile sale şi că acesta a pretins că a fost înştiinţat despre acţiunea sub acoperire a poliţiei numai pentru că ştia din propria experienţă că legea proteja colaboratorii. Aceasta a concluzionat, de asemenea, că scopul celui de-al doilea reclamant a fost să tergiverseze cercetările. Instanţa a considerat schimbarea poziţiei martorilor drept dovadă a relei-credinţe a acestora.", "Curtea de apel a anulat interpretarea tribunalului privind utilizarea mijloacelor de constrângere după cum urmează:", "Curtea apreciază că în cauză nu sunt incidente dispoziţiile articolului 68 alin. 1 şi 2 Cod procedură penală, aşa cum în mod greşit a reţinut instanţa de fond, cât timp nu a rezultat din probele administrate în cauză că inculpatul Constantin Marius Georgian a fost ameninţat sau constrâns să săvârşească fapta. De asemenea, nu a rezultat că inculpatul a fost determinat de organele de poliţie să săvârşească infracţiunea, [...] a fost de acord să intermedieze vânzarea de droguri [...], însă în faţa instanţei nu a mai recunoscut rolul său de intermediar.", "Instanţa s-a pronunţat cu privire la argumentele referitoare la originea heroinei găsite după cum urmează:", "„[...] Constantin Marius Georgian în persoană a declarat, la momentul prinderii sale de către poliţie şi în declaraţiile ulterioare, că drogurile găsite în maşină i-au fost date de către Stoian Florin, în schimbul sumei de 6.000.000 ROL. ”", "29. Primul reclamant a fost condamnat şi pentru posesia ilegală a 16 tablete de metadonă.", "30. Instanţa a dedus arestarea preventivă a celui de-al doilea reclamant de la „19 mai 2004 la 25 mai 2004“. De asemenea, aceasta a confiscat, în temeiul art. 17 alin. (1) din Legea nr. 143, cele 8 tablete de metadonă şi 1,48 g de heroină rămase, în urma testelor de laborator, de la primul şi, respectiv, al doilea reclamant.", "31. La 11 mai 2006, Înalta Curte de Casaţie şi Justiţie a confirmat condamnarea, în urma judecării recursului declarat de reclamanţi.", "De asemenea, aceasta a corectat eroarea materială din hotărârea pronunţată în apel, cu privire la arestarea preventivă a celui de-al doilea reclamant şi, printr-o încheiere interlocutorie din 14 iulie 2006, a constatat că acesta a fost reţinut de la 19 mai 2004 la 25 mai 2005.", "E. Alte proceduri", "32. La 7 iulie 2004, la 2 iunie şi la 16 august 2006, reclamanţii au depus o plângere penală împotriva lui G.C., a procurorilor responsabili de anchetarea lor, a investigatorului acoperit şi a martorilor, susţinând că aceştia au depus mărturie mincinoasă în faţa autorităţilor însărcinate cu cercetarea penală. În plus, în plângerea din 7 iulie 2004, primul reclamant s-a plâns că mai multe probe aduse de el au dispărut din materialul de urmărire penală. La 11 octombrie 2004, la 23 mai şi la 13 iunie 2007, Parchetul de pe lângă Înalta Curte de Casaţie şi Justiţie a dispus neînceperea urmăririi penale împotriva lui G.C şi a lui Alex 1. La 25 februarie 2008, Parchetul de lângă Tribunalul Bucureşti a pronunţat o rezoluţie similară cu privire la martori.", "II. Dreptul intern şi internaţional relevant", "33.  prevede după cum urmează:", "Articolul 68", "„(1) Este oprit a se întrebuinţa violenţe, ameninţări ori alte mijloace de constrângere, precum şi promisiuni sau îndemnuri, în scopul de a se obţine probe. \n", "(2) De asemenea, este oprit a determina o persoană să săvârşească sau să continue săvârşirea unei fapte penale, în scopul obţinerii unei probe. ”", "34. Dispoziţiile relevante din Legea nr. 143 dispun după cum urmează:", "Articolul 1", "„În prezenta lege termenii şi expresiile de mai jos au următorul înţeles:", "[...]", "k)investigatori acoperiţi: poliţişti special desemnaţi să efectueze, cu autorizarea procurorului, investigaţii în vederea strângerii datelor privind existenţa infracţiunii şi identificarea făptuitorilor şi acte premergătoare, sub o altă identitate decât cea reală, atribuită pentru o perioadă determinată. ”", "Articolul 21", "„(1) Procurorul poate autoriza folosirea investigatorilor acoperiţi pentru descoperirea faptelor, identificarea autorilor şi obţinerea mijloacelor de probă, în situaţiile în care există indicii temeinice că a fost săvârşită sau că se pregăteşte comiterea unei infracţiuni dintre cele prevăzute în prezenta lege. ”", "Articolul 22", "„(1) Poliţiştii din formaţiunile de specialitate, care acţionează ca investigatori acoperiţi, precum şi colaboratorii acestora pot procura droguri, substanţe chimice, esenţiale şi precursori, cu autorizarea prealabilă a procurorului, în vederea descoperirii activităţilor infracţionale şi a identificării persoanelor implicate în astfel de activităţi.", "(2) Actele încheiate de poliţiştii şi colaboratorii acestora, prevăzuţi la alin. (1), pot constitui mijloace de probă.”", "35. Textele Consiliului Europei privind utilizarea tehnicilor speciale de investigaţie sunt detaliate în Ramanauskas împotriva Lituaniei (MC), nr. 74.420/01, pct. 35-37, CEDO 2008-... .", "ÎN DREPT", " \tI. Conexarea cauzelor", "36. Având în vedere similarităţile dintre cauze, atât cu privire la situaţiile de fapt, cât şi cu privire la dreptul aplicabil, Curtea consideră necesar să le conexeze şi să le examineze împreună.", "II. Cu privire la pretinsa încălcare a art. 6 din Convenţie", "37. Reclamanţii s-au plâns că nu au beneficiat de un proces echitabil în cadrul procesului penal desfăşurat împotriva lor, pretinzând o încălcare a art. 6 § 1, 2 şi a art. 6 § 3 a), b) şi c) din Convenţie, care dispun după cum urmează:", "„1. Orice persoană are dreptul la judecarea în mod echitabil, în mod public şi într-un termen rezonabil a cauzei sale, de către o instanţă independentă şi imparţială, instituită de lege, care va hotărî fie asupra încălcării drepturilor şi obligaţiilor sale cu caracter civil, fie asupra temeiniciei oricărei acuzaţii în materie penală îndreptate împotriva sa. Hotărârea trebuie să fie pronunţată în mod public, dar accesul în sala de şedinţă poate fi interzis presei şi publicului pe întreaga durată a procesului sau a unei părţi a acestuia, în interesul moralităţii, al ordinii publice ori al securităţii naţionale într-o societate democratică, atunci când interesele minorilor sau protecţia vieţii private a părţilor la proces o impun, sau în măsura considerată absolut necesară de către instanţă, atunci când, în împrejurări speciale, publicitatea ar fi de natură să aducă atingere intereselor justiţiei.", "2. Orice persoană acuzată de o infracţiune este prezumată nevinovată până ce vinovăţia sa va fi legal stabilită.", " \t3. Orice acuzat are, în special, dreptul:", "a)să fie informat, în termenul cel mai scurt, într-o limbă pe care o înţelege şi în mod amănunţit, asupra naturii şi cauzei acuzaţiei aduse împotriva sa;", "b)să dispună de timpul şi de înlesnirile necesare pregătirii apărării sale;", "c)să se apere el însuşi sau să fie asistat de un apărător ales de el şi, dacă nu dispune de mijloacele necesare pentru a plăti un apărător, să poată fi asistat în mod gratuit de un avocat din oficiu, atunci când interesele justiţiei o cer; ”", "38. În special, reclamanţii s-au plâns că au fost determinaţi să săvârşească o faptă penală de către investigatorul acoperit şi de colaboratorul acestuia, care au acţionat ca agenţi provocatori.", "39. Aceştia au considerat că procurorul nu a respectat cerinţele procedurale la momentul emiterii rechizitoriului; că acuzarea s-a bazat pe probe adunate prin presiuni asupra martorilor pentru a depune mărturie mincinoasă; că primul reclamant nu a fost asistat de un apărător atunci când a făcut prima declaraţie şi atunci când procurorul l-a informat cu privire la acuzaţiile aduse la 18 noiembrie 2003 şi nu a fost citat în mod corespunzător în cursul investigaţiilor; şi că al doilea reclamant nu a fost informat despre actele de urmărire penală între 18 noiembrie 2003 şi 19 mai 2004.", "40. De asemenea, aceştia s-au plâns de modul în care Curtea de Apel a schimbat interpretarea faptelor, fără să readministreze probele şi fără să clarifice provenienţa banilor daţi de Alex 1 sau ce s-a întâmplat cu banii şi cele două grame de heroină acordate de procuror investigatorului acoperit. De asemenea, al doilea reclamant a precizat că curtea de apel nu a dispus examinarea amprentelor de pe punga de heroină pentru a stabili dacă acesta atinsese punga respectivă.", "41. În plus, primul reclamant s-a plâns că fusese autorizat să deţină metadonă în calitate de consumator de droguri aflat în cură de dezintoxicare şi a fost astfel condamnat pentru o infracţiune pe care nu o săvârşise.", "42. În cele din urmă, reclamanţii s-au plâns că modul în care curtea de apel a interpretat probele le-a încălcat dreptul la prezumţia de nevinovăţie.", "A. Cu privire la admisibilitate", "43. Curtea constată că acest capăt de cerere nu este în mod vădit nefondat în sensul art. 35 § 3 din Convenţie. De asemenea, Curtea constată că acesta nu prezintă niciun alt motiv de inadmisibilitate. Prin urmare, este necesar să fie declarată admisibil.", "B. Cu privire la fond", "1. Argumentele părţilor", "a)Guvernul", "44. Guvernul a afirmat că un sistem care să permită operaţiuni sub acoperire ale poliţiei exista şi în alte ţări europene şi era recomandat de Consiliul Europei şi de Uniunea Europeană în anumite situaţii.", "45. În ceea ce priveşte faptele din prezenta cauză, Guvernul a negat utilizarea mijloacelor de constrângere din partea poliţiei, argumentând că informaţiile deţinute înainte de operaţiunea sub acoperire au arătat că primul reclamant fusese predispus la săvârşirea unei fapte penale [s-a făcut trimitere la Cauza Sequeira împotriva Portugaliei (dec.), nr. 73.557/01, CEDO 2003-VI]. Guvernul a subliniat că al doilea reclamant nu a avut niciun contact direct cu investigatorul acoperit.", "46. Guvernul admite că se pare că primul reclamant a fost interogat o dată de către procuror în absenţa apărătorului său. Cu toate acestea, consideră că dreptul la apărare al reclamantului nu a fost încălcat prin faptul respectiv, deoarece acesta nu a făcut declaraţii incriminatoare. În plus, consideră că episodul respectiv a rămas un episod izolat, întrucât reclamantul a fost asistat de apărătorul său pe parcursul celorlalte audieri mai complexe.", "De asemenea, Guvernul a subliniat că al doilea reclamant nu a fost informat cu privire la investigaţii, deoarece acesta s-a ascuns de la 18 noiembrie 2003 până în mai 2004.", "47. Guvernul a respins susţinerile cu privire la un proces inechitabil în faţa curţii de apel. Potrivit acestuia, instanţa a oferit o interpretare detaliată a probelor şi a explicat amănunţit concluziile la care a ajuns. În plus, decizia a fost confirmată de Înalta Curte de Casaţie şi Justiţie.", "În afară de aceasta, spre deosebire de Cauza Teixeira de Castro împotriva Portugaliei (9 iunie 1998, Culegere de hotărâri şi decizii, 1998-IV), în speţă, instanţele nu şi-au întemeiat decizia numai pe mărturiile investigatorilor sub acoperire. Reclamanţii au fost audiaţi de tribunal (Guvernul a făcut trimitere, a contrario, la Cauza Ilişescu şi Chiforec împotriva României, nr. 77.364/01, 1 decembrie 2005) şi au avut posibilitatea de a supune investigatorul acoperit unui interogatoriu (a se vedea, a contrario, Dănilă împotriva României, nr. 53.897/00, 8 martie 2007).", "Potrivit Guvernului, era suficient ca prima instanţă să examineze probele în mod direct.", "48. Guvernul a subliniat că, în ceea ce priveşte originea drogurilor, curtea de apel a clarificat îndoielile, deoarece a stabilit că pachetul a fost dat lui Alex 1 de către al doilea reclamant în schimbul banilor. În plus, Guvernul a afirmat că apărătorii reclamanţilor nu au solicitat probe suplimentare în faţa curţii de apel.", "49. De asemenea, Guvernul a afirmat că atât instanţele, cât şi procurorii au examinat susţinerile reclamanţilor cu privire la mijloacele de constrângere din partea agenţilor de poliţie şi le-a respins prin pronunţarea de decizii motivate în mod corespunzător.", "50. În cele din urmă, Guvernul a argumentat că primul reclamant nu a prezentat o reţetă valabilă pentru metadonă. În orice caz, instanţa de apel şi cea de recurs i-au răspuns cererii.", "b)Reclamanţii", "51. Primul reclamant a reiterat că a fost informat chiar de la început despre operaţiunea sub acoperire şi că i s-a solicitat colaborarea la organizarea unui flagrant pentru cel de-al doilea reclamant. Potrivit acestuia, Alex 1 a acţionat ca agent provocator şi a folosit cele două grame de heroină ca să le însceneze fapta reclamanţilor. Acesta a subliniat că instanţele nu au putut să stabilească ce s-a întâmplat cu heroina respectivă. În cele din urmă, el a susţinut că a prezentat o autorizaţie valabilă pentru posesia de metadonă la momentul respectiv.", "52. Al doilea reclamant nu şi-a prezentat argumentele în termenul stabilit de Curte.", "2. Motivarea Curţii", "53. Curtea observă că, pentru a contesta caracterul echitabil al procesului, reclamanţii au prezentat două argumente. În primul rând, aceştia au susţinut că au săvârşit infracţiunea numai din cauza intervenţiei agenţilor provocatori, primul reclamant pretinzând că a ştiut despre operaţiunea sub acoperire a poliţiei, iar al doilea reclamant că a acceptat să îl însoţească pe primul reclamant la maşină numai pentru a primi banii concubinei sale. În al doilea rând, aceştia au susţinut că, la momentul condamnării lor, curtea de apel nu a efectuat o examinare amănunţită a probelor.", "54. Curtea reaminteşte jurisprudenţa sa recentă privind art. 6 în care a dezvoltat conceptul de înscenare ca fiind distinct de folosirea tehnicilor legale ale activităţilor sub acoperire şi a reafirmat obligaţia instanţelor interne de a efectua o examinare atentă a materialului de urmărire penală atunci când un acuzat invocă utilizarea mijloacelor de constrângere din partea agenţilor de poliţie. În acest context, Curtea a stabilit, de asemenea, că funcţia sa în temeiul art. 6 § 1 nu este să determine dacă anumite probe au fost obţinute în mod nelegal, ci, mai degrabă, să examineze dacă o asemenea „nelegalitate“ a avut drept consecinţă încălcarea altui drept protejat de Convenţie; astfel, trebuie să examineze calitatea evaluării de către instanţele interne a pretinsei înscenări şi să se asigure că acestea au respectat în mod corespunzător drepturile acuzatului la apărare, în special respectarea principiului contradictorialităţii şi de egalitate a armelor [a se vedea Ramanauskas, citată anterior, pct. 49-61, Malininas împotriva Lituaniei, nr. 10.071/04, pct. 34-35, 1 iulie 2008, şi Bykov împotriva Rusiei (MC), nr. 4.378/02, pct. 88-93, 10 martie 2009].", "55. Pentru a constata dacă agentul de poliţie sub acoperire s-a limitat la „investigarea activităţii infracţionale într-un mod în principal pasiv“ în prezenta cauză (a se vedea Ramanauskas, citată anterior, pct. 55), Curtea ţine seama de următoarele consideraţii. Nimic din trecutul reclamanţilor nu a sugerat o predispoziţie spre traficul de droguri. Doar faptul că unul dintre ei era un consumator de droguri condamnat (a se vedea pct. 21) nu poate schimba concluzia Curţii. Curtea observă că procurorul nu a oferit detalii şi nici nu s-a referit la vreo probă obiectivă, cu privire la pretinsul comportament infracţional al reclamanţilor, în decizia sa de începere a urmăririi penale. În plus, nu s-a găsit heroină în posesia primului reclamant sau în casa celui de-al doilea reclamant (a se vedea pct. 10-12).", "56. De asemenea, Curtea observă că părţile au oferit interpretări diferite ale evenimentelor care au avut loc la 18 noiembrie 2003. Potrivit Guvernului, primul reclamant a acceptat să intermedieze schimbul între investigatorul acoperit, a cărui identitate nu o cunoştea, şi al doilea reclamant, iar drogurile găsite în maşina agentului proveneau din schimbul respectiv. Cu toate acestea, pretinzând provocarea din partea poliţiei, primul reclamant a declarat că a fost informat cu privire la operaţiunea sub acoperire, în timp ce al doilea reclamant a pretins că a fost indus în eroare să accepte banii; ambii reclamanţi susţin că cele două grame de heroină găsite de poliţişti erau cele care au fost acordate de parchet pentru operaţiunea sub acoperire.", "57. În lumina acestei controverse şi sub rezerva rolului său subsidiar cu privire la interpretarea probelor, Curtea va examina dacă reclamanţii au putut invoca în mod efectiv aspectul provocării (a se vedea Ramanauskas, pct. 60-61, şi Malininas, pct. 34, ambele citate anterior).", "58. Tribunalul a hotărât că probele obţinute de la reclamanţi, investigatorul sub acoperire şi martori au confirmat că a existat provocare din partea poliţiei şi, prin urmare, a achitat reclamanţii pentru acest motiv.", "59. Cu toate acestea, pe baza aceloraşi probe, curtea de apel a anulat sentinţa şi i-a condamnat pe reclamanţi pentru trafic de droguri. Procedând astfel, curtea de apel nu a audiat persoanele cărora li s-au luat declaraţii în faţa procurorului şi a tribunalului. Aceasta a acordat mai multă importanţă declaraţiilor obţinute de procuror şi a considerat că declaraţiile date în faţa instanţei nu au fost conforme cu realitatea.", "60. Curtea reiterează că, atunci când i se solicită unei curţi de apel să examineze cauza în fapt şi în drept şi să se pronunţe cu privire la aspectul vinovăţiei sau nevinovăţiei reclamantului, precum în cazul de faţă, aceasta nu poate, în ceea ce priveşte procesul echitabil, să stabilească faptele în mod corespunzător fără o examinare directă a probelor prezentate în persoană de către reclamant, în cazul în care acesta sau aceasta susţine că nu a săvârşit fapta presupusă a constitui infracţiune (a se vedea Dănilă împotriva României, nr. 53.897/00, pct. 35, 8 martie 2007). În prezenta cauză, curtea de apel nu a examinat nicio probă şi nici nu a audiat în mod direct reclamanţii cu privire la fondul acuzaţiilor; faptul că reclamanţii nu au solicitat în mod expres examinarea unor probe suplimentare de către curtea de apel, după cum a subliniat Guvernul, nu împiedică instanţa respectivă să ia măsuri pozitive în acest sens (a se vedea Dănilă, citată anterior, pct. 41). De asemenea, ultimul cuvânt al reclamanţilor în faţa instanţei nu poate fi echivalat cu dreptul acestora de a fi audiaţi de instanţă în timpul procesului (a se vedea Constantinescu împotriva României, nr. 28.871/95, pct. 58, CEDO 2000-VIII).", "61. Mai mult decât atât, chiar dacă Curtea nu poate reţine in abstracto prioritatea ce ar trebui acordată declaraţiilor date de un martor în şedinţă publică şi sub jurământ în raport cu declaraţiile aceluiaşi martor date în cursul urmăririi penale, fie ele şi contradictorii (a se vedea Doorson împotriva Olandei, 26 martie 1996, pct. 78, Culegere 1996-II), totuşi Curtea nu este convinsă de motivarea sumară dată de curtea de apel în justificarea preferinţei pe care a atribuito declaraţiilor date în faţa procurorului. Curtea reţine, în special, faptul că simplele bănuieli ale curţii de apel cu privire la caracterul nesincer al declaraţiilor martorilor nu au fost confirmate de constatările anchetatorilor în această privinţă. Faptul că reclamanţii au fost audiaţi în primă instanţă şi că au avut posibilitatea de a adresa întrebări martorilor în această fază procesuală nu schimbă convingerea Curţii cu privire la acest aspect.", "62. În cele din urmă, spre deosebire de Guvern, Curtea nu este convinsă de răspunsul pe care autorităţile, în special instanţele, l-au dat acuzaţiilor de constrângere din partea poliţiei (a se vedea Ramanauskas, citată anterior, pct. 61). Fie că primul reclamant era sau nu la curent cu acţiunea poliţiei şi fie că al doilea reclamant a fost sau nu indus în eroare să accepte banii, faptele cauzei arată că, dacă nu ar fi existat solicitarea expresă a agentului de a cumpăra droguri, nu ar fi avut loc niciunul dintre evenimentele de la 18 noiembrie.", "63. Curtea consideră că curtea de apel nu a examinat în mod corespunzător schimbarea de poziţie a primului reclamant, considerând, fără explicaţii suplimentare, că a refuzat, în faţa instanţelor, să admită implicarea sa în traficul de droguri.", "64. În concluzie, având în vedere importanţa şi dificultăţile sarcinii investigatorilor, Curtea consideră, ţinând seama de consideraţiile precedente, că acţiunile ofiţerului de poliţie sub acoperire şi ale colaboratorului acestuia au avut drept consecinţă determinarea reclamanţilor să săvârşească fapta penală pentru care au fost condamnaţi, depăşind simpla investigaţie pasivă a activităţii infracţionale existente, şi că instanţele interne nu au investigat suficient acuzaţiile de provocare. Pentru aceste motive, procesul reclamanţilor a fost privat de caracterul echitabil impus de art. 6 din Convenţie.", "În consecinţă, a fost încălcat art. 6 § 1 din Convenţie în această privinţă.", "65. În afară de aceasta, Curtea consideră că, în urma concluziei de mai sus, nu este necesar să se mai examineze celelalte capete de cerere.", "III. Cu privire la celelalte pretinse încălcări ale Convenţiei", "66. Curtea a examinat celelalte capete de cerere. Cu toate acestea, având în vedere toate elementele de care dispune şi în măsura în care este competentă să se pronunţe cu privire la aspectele invocate, Curtea consideră că acestea nu indică nicio pretinsă încălcare a drepturilor şi a libertăţilor stabilite în Convenţie sau în protocoalele la aceasta. În special, al doilea reclamant s-a plâns, în temeiul art. 6 § 1 din Convenţie, că, datorită deducerii eronate a arestării sale preventive de către instanţele interne, ar trebui să execute un an suplimentar de detenţie. Această eroare a fost, de fapt, corectată de Înalta Curte de Casaţie şi Justiţie la 14 iulie 2006 (a se vedea pct. 31). În cele din urmă, invocând în esenţă art. 1 din Protocolul nr. 1 la Convenţie, al doilea reclamant s-a plâns că nu putea să respecte ordinul de confiscare privind cele 1,48 g de heroină, întrucât heroina găsită la 18 noiembrie fusese deja predată investigatorilor şi nu deţinea alte droguri. Cu toate acestea, Curtea observă că ordinul de confiscare se referea la aceleaşi droguri care au fost confiscate de poliţişti în timpul evenimentelor din 18 noiembrie (a se vedea pct. 30) şi că nu au fost luate împotriva reclamanţilor alte măsuri care să aducă atingere drepturilor patrimoniale ale acestora în sensul art. 1.", "67. Rezultă că acest capăt de cerere este în mod vădit nefondat şi trebuie respins în sensul art. 35 § 3 şi 4 din Convenţie.", "IV. Cu privire la aplicarea art. 41 din Convenţie", "68. Articolul 41 din Convenţie prevede:", "În cazul în care Curtea declară că a avut loc o încălcare a Convenţiei sau a protocoalelor sale şi dacă dreptul intern al înaltei părţi contractante nu permite decât o înlăturare incompletă a consecinţelor acestei încălcări, Curtea acordă părţii lezate, dacă este cazul, o reparaţie echitabilă.", "A. Prejudiciu", "69. Primul reclamant a solicitat Curţii să stabilească o sumă rezonabilă pentru prejudiciul material şi moral. Al doilea reclamant a solicitat iniţial, în cererea introductivă, cu titlu de prejudiciu material, suma de 252.000 euro (EUR) şi suma de 300.000 EUR cu titlu de prejudiciu moral; acesta nu a răspuns solicitării Curţii, la 17 iunie 2008, pentru formularea pretenţiilor sale în conformitate cu art. 60 din Regulamentul Curţii. După ce au expirat termenele stabilite pentru introducerea cererilor de satisfacţie echitabilă şi după ce reclamantul a fost avertizat că solicitarea sa ar putea fi respinsă, acesta a informat Curtea că îşi menţinea pretenţiile iniţiale.", "70. Guvernul a susţinut că solicitarea primului reclamant pentru prejudiciul material ar trebui respinsă, întrucât acesta nu a adus probe cu privire la prejudiciul suferit.", "Cu privire la pretenţiile celui de-al doilea reclamant, Guvernul a considerat că acestea ar trebui respinse, întrucât nu le-a prezentat în conformitate cu art. 60 din Regulamentul Curţii. Guvernul a făcut trimitere la Niţescu împotriva României (nr. 26.763/03, pct. 48, 21 aprilie 2009). În plus, acesta a susţinut că sumele solicitate pentru pretinsul prejudiciu material erau excesive şi nejustificate şi că nu există nicio legătură de cauzalitate între aceste sume şi actele autorităţilor.", "De asemenea, Guvernul consideră că o eventuală constatare a încălcării ar putea constitui, în sine, o reparaţie suficientă a prejudiciului moral pretins de reclamanţi.", "71. Curtea nu identifică nicio legătură de cauzalitate între încălcarea constatată şi prejudiciul material pretins de către primul reclamant; prin urmare, respinge acest capăt de cerere. Pe de altă parte, acordă primului reclamant 10.000 EUR cu titlu de prejudiciu moral.", "72. În cele din urmă, Curtea observă că al doilea reclamant, care a fost reprezentat de avocat, nu a respectat condiţiile pentru prezentarea pretenţiilor şi nici nu a prezentat o justificare rezonabilă pentru nerespectarea termenelor. Prin urmare, Curtea îi respinge acestuia toate capetele de cerere.", "B. Cheltuieli de judecată", "73. Reclamanţii nu au solicitat rambursarea cheltuielilor de judecată.", "C. Dobânzi moratorii", "74. Curtea consideră potrivit ca rata dobânzilor moratorii să se bazeze pe rata dobânzii facilităţii de împrumut marginal a Băncii Centrale Europene, majorată cu 3 puncte procentuale.", "PENTRU ACESTE MOTIVE,", "În unanimitate,", "CURTEA,", "1. decide să conexeze cererile;", "2. declară cererea admisibilă în ceea ce priveşte capătul de cerere întemeiat pe art. 6 (echitatea procedurii penale şi prezumţia de nevinovăţie) şi inadmisibilă pentru celelalte capete de cerere;", "3. hotărăşte că a fost încălcat art. 6 § 1 din Convenţie ca urmare a utilizării mijloacelor de constrângere din partea poliţiei şi a lipsei investigării acestui aspect de către autorităţile interne;", "4. hotărăşte că nu este necesar să se examineze celelalte capete de cerere în temeiul art. 6 din Convenţie;", "5. hotărăşte:", "a)ca statul pârât să îi plătească primului reclamant, în termen de 3 luni de la data rămânerii definitive a hotărârii, în conformitate cu art. 44 § 2 din Convenţie, suma de 10.000 EUR (zece mii euro) pentru prejudiciul moral, plus orice sumă care ar putea fi datorată cu titlu de impozit, ce vor fi convertite în moneda statului pârât la cursul de schimb valabil la data plăţii;", "b)ca, începând de la expirarea termenului menţionat mai sus şi până la efectuarea plăţii, aceste sume să se majoreze cu o dobândă simplă având o rată egală cu cea a facilităţii de împrumut marginal a Băncii Centrale Europene, valabilă în această perioadă şi majorată cu 3 puncte procentuale;", "6. respinge cererea de reparaţie echitabilă pentru restul pretenţiilor.", "Întocmită în limba engleză, apoi comunicată în scris, la data de 29 septembrie 2009, în conformitate cu art. 77 § 2 şi 3 din Regulamentul Curţii.", "Josep Casadevall, \t\t\t\t\t\t\tStanley Naismith grefier", "preşedinte\t\t\t\t\t\t\t\t\t adjunct"]}